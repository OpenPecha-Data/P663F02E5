V dāna-parivarto nāma pañcamaḥ

sa ca punaḥ kulaputra mahākāruṇiko bodhisattvo mahāsattvo ratnagarbhasya tathāgatasya pañcamaṇḍalena
pādau śirasā vanditvā ratnagarbhasya tathāgatasya purato niṣasāda ratnagarbhaṃ tathāgataṃ
paripṛcchat - "samādhānamukhanirdeśasaṃbhāraviśuddhimukho dharmaparyāyo bodhisattvānāṃ
mārgo bhagavatā nirdiṣṭaḥ; kiyatā bhadanta bhagavan samādhānamukhanirdeśasaṃbhāraviśuddhimukho
dharmaparyāyo bodhisattvānāṃ mārgo bhagavatā nirdiṣṭaḥ?; kiyatā bhadanta bhagavan
samādhānamukhanirdeśasaṃbhāraviśuddhimukho dharmaparyāyaḥ paripūrṇo bhavati?; kiyadrūpeṇa
vā bhadanta bhagavan saṃbhāreṇa samanvāgataḥ kulaputro vā kuladuhitā vā dṛḍhapratiṣṭhito
bhavati?; kiyadrūpeṇa samādhānamukhanirdeśanālaṅkṛto bhavati?" sa bhoḥ punaḥ kulaputra ratnagarbhastathāgato'rhan
samyaksaṃbuddho mahākāruṇikaṃ bodhisattvametadavocat - "sādhu sādhu
mahākāruṇika bhadrakaḥ praśnaḥ kalyāṇaṃ te pratibhānaṃ| bhūyasyā mātrayā tvaṃ mahākāruṇikāprameyāsaṃkhyeyānāṃ
bodhisattvānāṃ mahāsattvānāṃ hitakaro bahukaraścotpanno, yatra hi
nāma tvaṃ mahākāruṇika tathāgatamidamevaṃrūpaṃ praśnaṃ paripraṣṭavyaṃ manyase| tena hi mahākāruṇika
śṛṇu sādhu ca suṣṭhu ca manasikuru ca|

mahāyānasaṃprasthitānāṃ kulaputrāṇāṃ asti mahākāruṇika śūraṃgamo nāma samādhiryatra samādhau
sthito bodhisattvaḥ sarvasamādhiṣvanupraviṣṭo bhavati| asti ratnamudro nāma samādhiryena
sarvasamādhayo mudritā bhavanti| asti siṃhavikrīḍito nāma samādhiryatra sthitaḥ sarvasamādhibhirvikrīḍati|
sucandro nāma samādhiḥ sarvasamādhīnavabhāsayati| candradhvajaketuḥ samādhiḥ
sarvasamādhīnāṃ dhvajaṃ dhārayati| sarvadharmodgataḥ samādhiḥ sarvasamādhayo'ntargacchanti|
vilokitamudro nāma samādhiḥ sarvasamādhīnāṃ murdhānaṃ vyavalokayati| dharmadhātuvigatasamādhau
sthito bodhisattvaḥ sarvadharmadhātuviniścayāya gacchati| niyatadhvajaketau samādhau
sthitaḥ sarvasamādhīnāṃ dhvajaṃ dhārayati| vajre samādhau sthitaḥ sarvasamādhīnnirbhinatti|
dharmapraveśamudre samādhau sthitaḥ sarvadharmān mudrayati| samādhirājasupratiṣṭhitena
samādhinā sarvasamādhiṣu rājatvena pratiṣṭhito bhavati| raśmimuktena samādhinā sarvasamādhiṣu
raśmayo'vasaranti| balavīryeṇa samādhinā sarvasamādhiṣu balavīryatāṃ kārayati| samudgatena
samādhinā sarvasamādhiṣūdgacchati| niruktinirdeśena samādhinā sarvasamādhivacanapraveśāṃ
praviśati| adhivacanapraveśena samādhinā sarvasamādhīnāṃ nāmadheyānyanupraviśati|
digvilokena samādhinā sarvasamādhīnavalokayati| sarvadharmaprabhedena samādhinā sarvadharmaprabhedatāmanupraviśati|
dhāraṇīmudreṇa samādhinā sarvasamādhīnāṃ mudrān dhārayati| sarvadharmaviviktena
samādhinā sarvasamādhiṣu vivekadharmatāmanupraviśati| asaṃpramoṣeṇa samādhinā
sarvasamādhayo na muṣyanti| sarvadharmācalena samādhinā sarvasamādhiṣvacalatāyai saṃtiṣṭhate|
sarvadharmasamavasaraṇasāgaramudre samādhau sarvasamādhayaḥ saṃgrahaṃ samavasaraṇaṃ
gacchanti| sarvadharmāmanyane samādhau sarvasamādhaya udayavyayāmanyanatāṃ gacchanti| ākāśaspharaṇena
samādhinā sarvasamādhaya ākāśe sphuranti| sarvadharmācchedanena samādhinā sarvasamādhayo'nupacchedaṃ
gacchanti| vajramaṇḍalena samādhinā sarvasamādhīnāṃ maṇḍalaṃ dhārayati|
sarvadharmaikarasena samādhinā sarvasamādhīnāṃ rasaṃ dhārayati| raṇaṃ jahena samādhinā
sarvopakaraṇakleśāṃ jahāti| sarvadharmānutpādena samādhinā sarvadharmānutpādānirodhaṃ
darśayati| vairocanena samādhinā sarvasamādhīn bhāvayati tapati virocati| sarvadharmānirodhena
samādhinā sarvasamādhīn vibhajati| animiṣeṇa samādhinā sarvasamādhayo na kadācit samādhidharmā
eṣante| aniketena samādhinā sarvasamādhiṣu na kadācid dharmasthitiṃ samanupaśyati|
gaganakalpena samādhinā sarvasamādhīn gaganasvabhāvāsāratvāya samanupaśyati| niścittena
samādhinā sarvasamādhiṣu cittacaitasikā dharmāḥ prahīyante| rūpāparyantena samādhinā rūpamavabhāsayati|
vimalapradīpena samādhinā sarvasamādhīnāṃ pradīpaṃ karoti| sarvadharmāparyantena
samādhinā sarvasamādhiṣvaparyantajñānaṃ darśayati| vidyudunmiṣeṇa samādhinā sarvasamādhiṣvaparyantaṃ
jñānaṃ darśayati| sarvaprabhaṃkareṇa samādhinā sarvasamādhiṣu prabhaṃkaramukhamupadarśayati|
dhātuparyantena samādhinā sarvasamādhīnaparyantavijñāpanāyopadarśayati|
samādhiśuddhasāreṇa samādhinā śūnyatāṃ samādhidharmeṣvanuprāpnoti| merucitreṇa samādhinā
sarvadharmeṣu ṛktatāṃ saṃdarśayati| vimalaprabhena samādhinā sarvasamādhīnāṃ malamapakarṣayati|
sarvadharmāsaṃprabhedena samādhinā sarvasamādhīnāṃ vyupakṛṣṭatāṃ saṃdarśayati| ratikareṇa
samādhinā sarvasamādhiṣu ratiṃ pratilabhate| sarvadharmasvabhāvavikrīḍitena samādhinā
sarvasamādhiṣu rūpānupalabdhiṃ darśayati| vidyudvikaraṇena samādhinā sarvasamādhiṣvalakṣaṇatvaṃ
darśayati| sarvadharmānikṣepavirajena samādhinā sarvasamādhīnāṃ virajaṃ jñānamupadarśayati|
akṣayavatena samādhinā sarvasamādhīnāṃ na kṣayaṃ nākṣayaṃ darśayati| sarvadharmācintyaśuddhena
samādhinā sarvadharmāṃ pratibhāsopamāṃ darśayati| tejovatā samādhinā sarvasamādhiṣu
jñānaṃ jvālayati| kṣayāpagatena samādhinā sarvasamādhīnakṣayānupagatāṃ darśayati|
aniñjitena samādhinā sarvadharmeṣu neñjati na vepati na prapañcayati| vivardhanena samādhinā
sarvasamādhisamāpattiṣu vivardhamānāṃ jñeyaṃ samanupaśyati| sūryapradīpena samādhinā
sarvasamādhiṣu raśmimukhānyavakirati| candravimalena samādhinā sarvasamādhiṣvālokaṃ karoti|
śuddhapratibhāsena samādhinā sarvasamādhiṣu catasraḥ pratisaṃvidāḥ pratilabhate| kārākāreṇa
samādhinā kāravihārakriyāṃ karoti jñānaketuṃ samanupaśyati| vajropamena samādhinā sarvadharmānnirvedhīkaroti
yasya vedhamapi na samanupaśyati| cittasthitena samādhinā cittaṃ na
calati na vedhati na pratibhāsati na vighātamāpadyate, na cāsyaivaṃ bhavati "cittametad"
iti| samantālokena samādhinā sarvasamādhiṣvālokaṃ samanupaśyati| supratiṣṭhitena samādhinā
sarvasamādhiṣu supratiṣṭhitatve pratiṣṭhati| ratnakūṭena samādhinā sarvasamādhiṣu ratnakūṭa
iva saṃdṛśyate| varadharmamudreṇa samādhinā sarvasamādhayo mudritā bhavanti, dharmasamatayā
na kaṃciddharmaṃ samatānirmuktaṃ samanupaśyati| ratiṃ jahena samādhinā sarvadharmeṣu
ratiṃ jahāti| dharmolkena samādhinā sarvadharmeṣvasamārakṛtāṃ pratilabhate| akṣarāpagatena
samādhinā sarvadharmeṣvekākṣaramapi nopalabhate| ālaṃbanacchedena samādhinā sarvālaṃbanāṃ
vyupacchinatti| avikāreṇa samādhinā sarvadharmāṇāṃ vikāraṃ nopalabhate| prakṛtiviśuddhena
samādhinā sarvadharmāṇāmupakāraṃ nopalabhate| aniketacareṇa samādhinā sarvadharmeṣu niketaṃ
nopalabhate| timirāpagatena samādhinā sarvasamādhicaraṇaṃ na samanupaśyati, tamoviṣayaṃ
samatikrāmati| sarvaguṇasaṃcayagatena samādhinā sarvadharmeṣu sannicayaṃ jahāti| sthitaniścittena
samādhinā sarvadharmeṣu cittamiti nopalabhate| bodhyaṅgagatena samādhinā sarvadharmāṃ
budhyati| smṛtivikaraṇena samādhinā sarvadharmeṣvasaṃkhyeyapratibhānaṃ pratilabhate|
tatkarajñānaviśuddhena samādhinā sarvadharmeṣvasamāsamatāṃ pratilabhate| jñānaketusamādhinā
sarvatraidhātukamatikrāmati| jñānopacchedasamādhinā sarvadharmavyavacchedaṃ samanupaśyati|
jñānavikaraṇena samādhinā sarvadharmavikaraṇatāmanuprāpnoti| niradhiṣṭhānena samādhinā
sarvadharmāmanāśrayabhūtāṃ samanupaśyati| ekavyūhena samādhinā na kaṃciddharmadvayaṃ samanupaśyati|
ākāranirhāravatā samādhinā sarvadharmāṇāṃ anākāranirhāraṃ samanupaśyati| sarvādhikārasarvabhavatalavikaraṇena
samādhinā sarvadharmeṣu nirvedhajñānaṃ praviśati, yasyānupraveśānna
kaṃcit pratilabhate| saṅketarutapraveśena samādhinā sarvarutasaṅketeṣvanupraviśati|
ghoṣavāgbhirakṣaravimuktena samādhinā sarvadharmeṣvakṣaravimuktiṃ samanupaśyati| jñānolkāmatā
samādhinā sarvasamādhiṣu tena bhāsati tapati virocati| varajñānalakṣaṇavijṛṃbhitena
samādhinā sarvadharmeṣvapariśuddhaṃ lakṣaṇaṃ darśayati| anabhijñālakṣaṇavatena samādhinā
sarvadharmeṣvanabhilakṣaṇārthaṃ samanupaśyati| sarvākāravaropatena samādhinā sarvadharmasamādhiṣu
sarvākāravaropeto bhavati| sarvaduḥkhasujahena samādhinā sarvadharmeṣvaniśriyaṃ samanupaśyati|
akṣayakāraṇena samādhinā sarvadharmeṣvakṣayaṃ na samanupaśyati| dhāraṇapadena
samādhinā sarvasamādhīṃ sarvadharmāṃśca dhārayati, samyaktvamithyātvaṃ na samanupaśyati|
nirodhavidhapraśamena samādhinā sarvadharmānurodhavirodhāṃ na samanupaśyati| vimalaprabhāsena
samādhinā sarvasamādhiṣu saṃskṛtavimalaṃ na samanupaśyati| sārānugatena samādhinā sarvadharmeṣvasāraṃ
nopalabhate| pūrṇacandravimalena samādhinā sarvasamādhiṣu guṇaparipūrṇo bhavati|
mahāvyūhena samādhinā sarvasamādhiṣu mahāvyūhasamanvāgato bhavati| sarvalokaprabhedena
samādhinā sarvadharmeṣu jñānenāvabhāsayati| samādhisamatāvirocanena samādhinā sarvasamādhiṣvekāgratāṃ
pratilabhate| araṇena samādhinā sarvadharmeṣu na raṇati| anilaniketena samādhinā
sarvadharmeṣvālayaṃ na karoti| tathāsthitanīścittena samādhinā sarvadharmeṣu tathatā
na vinivartate| kāyakalisaṃpramathanena samādhinā sarvadharmeṣu satkāyaṃ nopalabhate| vākkalividhvaṃsanagaganapratilabdhena
samādhinā bodhisattvaḥ sarvadharmeṣu vākkarma nopalabhate|
ākāśasaṃgagativimuktinirupalepasamādhisthito bodhisattvaḥ sarvadharmeṣvākāśasaṃgatāmanuprāpnoti|
ayaṃ samādhimukho mahāyānasaṃprasthitānāṃ bodhisattvānāṃ nirveśaḥ|

tatra katamo bodhisattvānāṃ mahāsattvānāṃ saṃbhāraviśuddhimukhasaṃgraho dharmaparyāyaḥ? dānasaṃbhāro
bodhisattvānāṃ sattvaparipācanatayā saṃvartate| śīlasaṃbhāro bodhisattvānāṃ praṇidhānapūryā
saṃvartate| kṣāntisaṃbhāro bodhisattvānāṃ lakṣaṇānuvyañjanaparipūryā saṃvartate|
vīryasaṃbhāro bodhisattvānāṃ sarvakāryaparipūryā saṃvartate| dhyānasaṃbhāro bodhisattvānāmājāneyacittatayā
saṃvartate| prajñāsaṃbhāro bodhisattvānāṃ sarvakleśaparijñayā saṃvartate|
śrutasaṃbhāro bodhisattvānāmasaṅgapratibhānatayā saṃvartate| puṇyasaṃbhāro bodhisattvānāṃ
sarvasattvopajīvyatayā saṃvartate| jñānasaṃbhāro bodhisattvānāmasaṅgajñānatayā saṃvartate|
śamathasaṃbhāro bodhisattvānāṃ karmaṇyacittatayā saṃvartate| vipaśyanāsaṃbhāro bodhisattvānāṃ
vigatakathaṃkathayā saṃvartate| maitrīsaṃbhāro bodhisattvānāmapratihatacittatayā saṃvartate|
karuṇāsaṃbhāro bodhisattvānāṃ paripākākhedatāyai saṃvartate| muditāsaṃbhāro bodhisattvānāṃ
dharmārāmaratiramaṇatāyai saṃvartate| upekṣāsaṃbhāro bodhisattvānāmanunayapratighaprahāṇāya
saṃvartate| dharmaśravaṇasaṃbhāro bodhisattvānāṃ vivaraṇaprahāṇāya saṃvartate|
niṣkramaṇasaṃbhāro bodhisattvānāṃ sarvaparigrahotsargāya saṃvartate| araṇyavāsasaṃbhāro
bodhisattvānāṃ kṛtakarmāvipraṇāśatayā saṃvartate| smṛtisaṃbhāro bodhisattvānāṃ dhāraṇīpratilābhatayā
saṃvartate| matisaṃbhāro bodhisattvānāṃ buddhiprabhedanatayā saṃvartate| gatisaṃbhāro
bodhisattvānāmarthagatyanubudhyanatayā saṃvartate| smṛtyupasthānasaṃbhāro bodhisattvānāṃ
kāyavedanācittadharmānubudhyanatayā saṃvartate| samyakprahāṇasaṃbhāro bodhisattvānāṃ
sarvākuśaladharmaprahāṇatāyai saṃvartate, sarvakuśaladharmabhāvanāya ca| ṛddhipādasaṃbhāro
bodhisattvānāṃ kāyacittalaghutvatayā saṃvartate| indriyasaṃbhāro bodhisattvānāṃ sarvasattvendriyaparipūryā
saṃvartate| balasaṃbhāro bodhisattvānāṃ sarvakleśānavamardanatayā saṃvartate|
bodhyaṅgasaṃbhāro bodhisattvānāṃ dharmasvabhāvānubudhyanatayā saṃvartate| mārgasaṃbhāro
bodhisattvānāṃ sarvakumārgasamatikramatāya saṃvartate| satyasaṃbhāro bodhisattvānāmakuśaladharmāpasaraṇasvargopapattipratilābhāya
saṃvartate| pratisaṃvitsaṃbhāro bodhisattvānāṃ
sarvasattvasaṃśayacchedanatayā saṃvartate| pratisaraṇasaṃbhāro bodhisattvānāmaparādhīnajñānatayā
saṃvartate| kalyāṇamitrasaṃbhāro bodhisattvānāṃ sarvaguṇāya dvāratayā saṃvartate|
āśayasaṃbhāro bodhisattvānāṃ sarvalokāvisaṃvādanatayā saṃvartate| prayogasaṃbhāro bodhisattvānāṃ
sarvasaṃbhārottaraṇatayā saṃvartate| adhyāśayasaṃbhāro bodhisattvānāṃ viśeṣagāmitayā
saṃvartate| pratisaṃlānasaṃbhāro bodhisattvānāṃ yathāśrutadharmapratipatyā saṃvartate|
saṅgrahavastusaṃbhāro bodhisattvānāṃ sattvaparipācanatayā saṃvartate| saddharmaparigrahasaṃbhāro
bodhisattvānāṃ triratnavaṃśānupacchedanatayā saṃvartate| pariṇāmanāvidhijñakauśalyasaṃbhāro
bodhisattvānāṃ buddhakṣetrapariśuddhyā saṃvartate| upāyakauśalyasaṃbhāro bodhisattvānāṃ
sarvajñajñānaparipūryā saṃvartate| ayaṃ kulaputra bodhisattvānāṃ saṃbhāraviśuddhimukhasaṅgraho
dharmaparyāyaḥ"|

punarapi kulaputra ratnagarbhastathāgato mahābodhisattvaparṣadaṃ vyavalokya mahākāruṇikaṃ bodhisattvaṃ
mahāsattvamāmantrayitvāha - "tatra mahākāruṇikā kiyadrūpeṇa vaiśāradyālaṅkāreṇālaṅkṛto
bodhisattvo mahāsattvaḥ kṣāntiṃ paripūrayati? paramārthadarśino bodhisattvasya mahāsattvasyāmoghavyāyāmaparigrahacittaḥ
sarvatraidhātuke yo'parigrahacittaḥ sarvasattvebhyaḥ
sa ucyate mahāvaiśāradyaśramaṇadharmo yasyākāśapāṇisamacittaṃ sarvadharmeṣu| ayaṃ mahākāruṇika
bodhisattvasya vaiśāradyālaṅkāraḥ|

kathaṃ ca punaḥ kṣāntyā paripūrirbhavati? aṇurapi tatra dharmannopalabhate yadanubudhyeya pratibuddhyeyurvā
avipākadharmānadhimucyate; yaduta maitryā caiva nairātmyaṃ ca, karuṇā ca niḥsattvatā
ca, muditā ca nirjīvitā copekṣā ca niṣpudgalatā ca, dānaṃ ca dāntacittatā ca, śīlaṃ
ca śāntacittatā ca, kṣāntiśca kṣamācittatā ca, vīryaṃ ca vivekacittatā ca, dhyānaṃ ca
nidhyapticittatā ca, prajñā cāpyudāracittatā ca, smṛtyupasthānatā ca smṛtyamanasikāracittatā
ca, samyakprahāṇaṃ cānutpādanirodhacittatā ca, ṛddhipādāścāpramāṇacittatā ca, śraddhā
cāsaṅgacittatā ca, smṛtiśca svayaṃbhūcittatā ca, samādhiśca samāpadyanucittatā ca, prajñendriyaṃ
cātīndriyacittatā ca, balaṃ cānavamardacittatā ca, bodhyaṅgaśca buddhiprabhedanacittatā
ca, mārgaśca bhāvanācittatā ca, śamathaścopaśamacittatā ca, vipaśyanā cāsaṃmohacittatā
ca, āryasatyabhāvanā cātyantaparijñābhāvanācittatā ca, buddhamanasikāraścāsvakāracittatā
ca, dharmamanasikāraśca dharmadhātusamacittatā ca, saṅghamanasikāraścāpratiṣṭhitacittatā
ca, sattvaparipācanaścādiviśuddhicittatā ca, saddharmaparigrahaśca dharmadhātvasaṃbhedacittatā
ca, kṣetrapariśuddhiścākāśasamacittatā ca, lakṣaṇaparipūriścālakṣaṇacittatā ca, kṣāntipratilābhaścānupalambhacittatā
ca, avaivartikabhūmiśca saṃvartānivartacittatā ca, bodhimaṇḍālaṅkāracittaṃ
ca traidhātukamaṇḍalacittatā ca, māranigrahacittaṃ ca sarvasattvebhyaḥ sarvasattvānugrahacittatā
ca, bodhiśca sarvadharmasamatā ca bodhicittatā ca, dharmacakrapravartanaṃ
ca sarvadharmāpravartanacittatā ca, mahāparinirvāṇasaṃdarśanaṃ ca saṃsārasvabhāvacittatā
ca"||

asmin dharmaparyāye bhāṣyamāṇe catuḥṣaṣṭīnāṃ bodhisattvaśatasahasrāṇāṃ ye daśabhyo digbhyo gṛdhrakūṭe
parvate śākyamunestathāgatasyāntike pūrvayogasamādhānamukhanirdeśaṃ saṃbhāraviśuddhimukhadharmaparyāyaṃ
śravaṇārthamāgatāstairanutpattikebhyo dharmebhyaḥ kṣāntiḥ pratilabdhāḥ|
śākyamunistathāgata āha - "asya khalu punaḥ kulaputra dharmaparyāyasya ratnagarbhasya
tathāgatasyārhataḥ samyaksaṃbuddhasya bhāṣamāṇasyāṣṭacatvāriṃśatīnāṃ gaṅgānadīvālikāsamānāṃ
bodhisattvānāṃ mahāsattvānāmanutpattikadharmakṣāntipratilābho'bhūt| cāturdvīpikalokadhātuparamāṇurajaḥsamairbodhisattvairmahāsattvairavaivartikabhūmiḥ
pratilabdho babhūva| gaṅgānadīvālikāsamānāṃ
bodhisattvānāṃ mahāsattvānāmasya samādhānamukhanirdeśasya saṃbhāraviśuddhimukhadharmaparyāyasya
sakalaparipūrṇaṃ viśuddhajñānādhigamo babhūva"||

sa ca kulaputra mahākāruṇiko bodhisattvo mahāsattvastena prāmodyaprasādena viṃśativarṣasadṛśaḥ
kumārabhūtaḥ saṃvṛtto, ratnagarbhasya tathāgatasya pṛṣṭhataḥ samanubaddho'sthāt| sa ca
kulaputra rājāmṛtaśuddhaḥ sārdhaṃ putrasahasreṇāśītibhiśca koṭṭarājasahasrairanyaiśca dvānavatibhiḥ
prāṇakoṭibhiḥ sārdhaṃ niṣkramya pravrajitaḥ śīlaśrutasamādhisauratyairabhiyogakṛtavān|

sa ca kulaputra mahākāruṇiko bodhisattvo mahāsattvo'nupūrveṇa caturaśītidharmaskandhasahasrāṇi
ratnagarbhasya tathāgatasya sakāśācchrāvakayānakathāṃ paṭhitavān paryavāptavāṃśca; navatidharmaskandhasahasrāṇi
pratyekabuddhayānakathāmuddiṣṭavāṃ paṭhitavān paryavāptavān; tataḥ
śatasahasramanuttaramahāyānakathāyāṃ tathā kāyasmṛtyupasthānakathāyāmuddiṣṭavān paṭhitavān
paryavāptavāṃśca, śatasahasraṃ vedanāsmṛtyupasthānakathāyāṃ, śatasahasraṃ cittasmṛtyupasthānakathāyāṃ,
śatasahasraṃ dharmasmṛtyupasthānakathāyāmuddiṣṭā paṭhitā paryavāptāśca; śatasahasraṃ
dhātuskandhakathāṃ, śatasahasramāyatanaskandhakathāṃ, śatasahasraṃ rāgasaṃyojanaprahāṇaskandhakathāṃ,
śatasahasraṃ dveṣasaṃyojanaprahāṇaskandhakathāṃ, śatasahasraṃ mohaprahāṇapratītyasamutpādaskandhakathāṃ,
śatasahasraṃ samādhivimokṣaskandhakathāṃ, śatasahasraṃ
balavaiśāradyāveṇikabuddhadharmaskandhakathāmuddiṣṭavān paṭhitavān paryavāptavāṃśca| yāvaddaśadharmaskandhaśatasahasraṃ
ratnagarbhasya tathāgatasya sakāśādudgṛhītavān paryavāptavāṃśca|

yāvadapareṇa kālasamayena ratnagarbhastathāgato'rhan samyaksaṃbuddho'nupadhiśeṣe nirvāṇadhātau
parinirvṛtaḥ| sa ca kulaputra mahākāruṇiko bodhisattvaḥ nānāvidhāprameyāsaṃkhyeyā vādyapuṣpacūrṇāmālyagandhavilepanacchatradhvajapatākāratnaiḥ
pūjāṃ kṛtavān, nānāgandhaiśca snāpanaṃ
kṛtavān, śarīrapratiṣṭhāpanaṃ ca saptaratnamayaṃ stūpaṃ kṛtavān pañcayojanamuccatvenārdhayojanaṃ
vistāreṇa| tataḥ saptadivasānyaprameyāsaṃkhyeyā

vādyapuṣpamālyagandhavilepanacchatradhvajapatākāratnaiśca pūjāṃ kṛtvā, punarapi tatrāprameyāsaṃkhyeyāstriṣu
yāneṣu samādāpitā niveśitāḥ pratiṣṭhāpitāḥ| sa teṣāṃ saptānāṃ divasānāmatyayena
caturaśītibhiḥ prāṇasahasraiḥ sārdhaṃ niṣkramya keśaśmaśrūṇyavatārya kāṣāyāni vastrāṇyācchādya
samyageva śraddhayāgārādanāgarikāṃ pravrajya ratnagarbhasya tathāgatasya parinirvṛtasya
śāsanaṃ jvālitavān; daśavarṣasahasrāṇi saddharmadhārako babhūva| tatra cāprameyāsaṃkhyeyāṃ
sattvāṃstribhiryānaiḥ samādāpayāmāsa niveśayāmāsa pratiṣṭhāpayāmāsa, triśaraṇagamane
ca pratiṣṭhāpayāmāsa, upāsakasaṃvare ca śrāmaṇerasaṃvare upasaṃpadāyāṃ bhikṣubhāve brahmacaryavāsasaṃvare
niveśitāḥ pratiṣṭhāpitāḥ| sa bahūni prāṇakoṭīnayutaśatasahasrāṇi abhijñarddhikauśalye
ca niyojayitvā sauratyabrahmacaryavāse niyojayitvā śatrubhūteṣu ca skandhesu
parijñāyāṃ niyojayitvā śūnyagrāmāyatanaparijñāyāṃ niyojayitvā pratītyasamutpannāḥ sarvadharmāḥ
saṃskṛtajñānaparijñāyāṃ niyojayitvā pratibhāsopamān marīcyupamān dakacandropamān
sarvadharmān

darśayitvānutpādānirodhāpratisaṃdhinirodhaśāntapraśāntopaśāntaparamapraṇītanirodhanirvāṇaparijñānaṃ
darśayitvā āryāṣṭāṅge mārge pratiṣṭhāpayitvā kālaṃ kṛtavān| evameva ca te sattvāstasya
mahākāruṇikasya mahāśramaṇasya śarīreṣu śarīrapūjāṃ kṛtavanto, yathā rājñaścakravartinaḥ
śarīreṣu śarīrapūjā kriyate| evameva tasmin samaye te sattvā mahākāruṇikasya mahāśramaṇasya
śarīreṣu śarīrapūjāṃ kṛtavanto| yasmiṃśca divase mahākāruṇiko mahāśramaṇaḥ kālagatastasmin
divase ratnagarbhasya tathāgatasya saddharmo'ntarhitastaiśca bodhisattvairmahāsattvaiḥ
praṇidhānavaśenānyatra lokadhātuṣūpapattiḥ parigṛhītāḥ; kecit praṇidhānavaśena tuṣitabhavana
upapannāḥ, kecin manusyeṣu kecinnāgeṣu kecidasureṣu kecit praṇidhānena vividhāsu tiryagyoniṣūpapannāḥ||

kālagataśca kulaputra mahākāruṇiko mahāśramaṇaḥ praṇidhānavaśena dakṣiṇāyāṃ diśāyāmito buddhakṣetrāddaśabuddhakṣetrāṇyatikramya
tatra saṃkarṣaṇo nāma lokadhāturaśītivarṣāyuṣkāśca tatra
manuṣyā akuśalamūlasamavadhānā raudrā lohitapāṇayaḥ pāpaniviṣṭā adayāpannaḥ sarvasattveṣu
amātṛjñā apitṛjñā aparalokabhayādarśinaḥ| praṇidhānavaśena mahākāruṇiko mahāśramaṇastatra
saṃkarṣaṇe buddhakṣetre caṇḍālakula upapanno'bhūt| sa cātīvadīrghaśarīro'bhūdatīvabalavān
atīvavegavān atīvasmṛtimān atīvapratibhānavān atīvajavasamanvāgato'bhūt| sa dṛḍhena balavegena
sattvān saṃgṛhītvāha - "yadi yūyaṃ bho sattvā adattādānāt prativiramata, kāmamithyācārādyāvan
mithyādṛṣṭyāḥ prativiramata, tadahaṃ yuṣmākaṃ jīvitaṃ prayacchāmi jīvitopakaraṇāni
ca dāsyāmi| atha ca punarna prativiramata, ahaṃ jīvitādvyaparopayitvā prakramiṣyāmi"|
tataste sattvā añjaliṃ pragṛhyāhuḥ| "vayamidānīn tava nāthasya vacanenādyāgreṇa yāvajjīvamadattādānādyāvan
mithyādṛṣṭyāḥ prativiramāmaḥ"| sa balacaṇḍālo gatvā rājño vā rājabhaṭṭānāṃ
vā nivedayati|"jīvitopakaraṇena me prayojanamannena vā pānena vā khādyena vā bhojyena vā
peyavastraśayyāgandhahiraṇyasuvarṇamaṇimuktavaiḍūryaśaṅkhaśilāpravāḍarajatajātarūpeṇa vā
prabhūtāni jīvitopakaraṇāni dadata mama"| sa balacaṇḍālaḥ sattvān yāvajjīvaṃ daśasu kuśaleṣu
karmapatheṣu pratiṣṭhāpayāmāsa| tataste manuṣyāḥ pañcavarṣaśatāyuṣkā babhūvuḥ| yaśca tatra
rājā sa kālagataḥ tatastai rājāmātyaiḥ sa balacaṇḍālo rājābhiṣekenābhiṣicya rājye pratiṣṭhāpitaḥ
puṇyabalo nāma saṃskṛtaḥ|

atha kulaputra rājā puṇyabalo na cireṇaiva taṃ viṣayamanuśāsitavān, dṛḍhavīryaparākrameṇa dvitīyaṃ
viṣayaṃ samanuśāsitavān| yāvad rājā puṇyabalo na cireṇa sarvajambūdvīpe rājā balacakravartī
babhūva| yadā ca rājñā puṇyabalena sarvajambūdvīpe rājatvaṃ pratigṛhītaṃ tataḥ paścāt
sattvāḥ prāṇātipātaviramaṇe samādāpitā niveśitāḥ pratiṣṭhāpitāḥ| evamadattādānādyāvan
mithyādṛṣṭivairamaṇye samādāpitāḥ samyagdṛṣṭyāṃ pratiṣṭhāpitā, yathābhiprāyāḥ sattvāstriṣu
yāneṣu samādāpitā niveśitāḥ pratiṣṭhāpitāḥ| atha rājā puṇyabalaḥ sarvajambūdvīpikāṃ sattvāṃ
daśakuśaleṣu karmapatheṣu pratiṣṭhāpayitvā triṣu yāneṣu saṃniyojya sarvajambūdvīpe ghoṣamanuśrāvayamāsa|
"ye kecid yācanakā annārthikā yāvad ratnārthikā vā te sarva āgacchantu|
ahaṃ sarvadānāni dāsyāmi"| tato'pareṇa kālasamayena sarvajambūdvīpikāḥ sattvā āgatvā rājānaṃ
puṇyabalaṃ yācitavantaḥ; rājāpi puṇyabalastānyārabhya vividhāni dānāni dattavān|

tatra pāṃśughoṣo nāmājīviko rājānaṃ puṇyabalamupasaṃkramyāha| "yadi tvaṃ mahārāja vividhaṃ mahādānaparityāgaṃ
parityajasi, anuttarāṃ samyaksaṃbodhimākāṅkṣasi| yadi tvaṃ mahārāja mamāśāṃ
paripūrayiṣyasi, bhaviṣyasi tvaṃ mahārāja lokapradīpo jina" iti| rājāha - "kena te'rthaḥ"|
pāṃśughoṣa ājīvika āha - "ahaṃ mahārāja vidyādharatvamicchāmi mahāsurasaṃgrāmapramardanakalpaṃ
sādhayituṃ| tenāhaṃ tava purataḥ sthitvā vijñāpayāmi jīvataḥ puruṣasya carmaṇā prayojanaṃ
cakṣuṣā ca prayojanaṃ"| atha kulaputra rājā puṇyabala evaṃ cintayati| "pratilabdhammayā
balacakravartirājatvaṃ| gaṇanātikrāntaśca sattvā daśakuśaleṣu karmapatheṣu pratiṣṭhāpitāstriṣu
ca yāneṣu niyojitā, aprameyaṃ ca me dānaṃ dattaṃ| ayaṃ ca me kalyāṇamitro'sārāt
kāyāt sāramādadāmi"| sa rājāha - "tuṣṭo bhava dadāmi te imaṃ prākṛtamāṃsacakṣustenāhaṃ
labheyānuttaraṃ dharmacakṣuḥ| dadāmi te imaṃ svakaṃ carma prasannacittena, tena cāhaṃ lapsye'nuttarāṃ
samyaksaṃbodhiṃ"| atha kulaputra rājā puṇyabalo dakṣiṇena hastenobhau netrāvutpādyājīvikasya
datvā rudhiramrakṣitena mukhenāha| "śṛṇvantu me iha devayakṣamaharddhikā ye
kecinnarā ye'surā ye ca bhūtā ihāgatāḥ khecarā bhūmau sthitā ye narā, bodhāya mayā dānaṃ
nāmitaṃ śubhaṃ prāpsye'haṃ śāntaṃ padaṃ, sattvāṃstārayeyaṃ, ghorāt saṃsārārṇavāt pāre'nuttare
nirvāṇe śive sthāpayeyaṃ"| punarāha - "yadyahamanuttarāṃ samyaksaṃbodhiṃ prāpnuyāṃ, tāvacciraṃ
mama jīvitendriyaṃ mā nirudhyeta mā ca me smṛtirnaśyeta mā ca me vipratisāro bhaved,
yāvacciramasyājīvikasya sā vidyā na siddhā bhavet"| āha - "gṛhṇāhi carma"| sa ca kulaputra
pāṃśughoṣājīvikastīkṣṇaṃ śastraṃ gṛhītvā rājño dhriyataḥ kāyaccarmamapanetvā carma gṛhītvā
vidyāṃ sādhayitvā, tathā saptadivasāni rājñaḥ puṇyabalasya jīvitendriyaṃ na niruddhaṃ,
na ca smṛtiḥ pramuṣṭā, na ca tāṃ duḥkhāṃ vedanāṃ vedayati, na cāsyaikakṣaṇaṃ api vipratisāro
jātaḥ|

tatkiṃ manyadhve kulaputrānyaḥ sa tena kālena tena samayena mahākāruṇiko nāma babhūva, na cānyo
draṣṭavyo'haṃ sa tena kālena tena samayena mahākāruṇiko nāma babhūva ratnagarbhasya tathāgatasya
pitā| ayaṃ me prathamacittotpādo'bhūtanuttarāyāṃ samyaksaṃbodhau| prathamacittotpādena
ca me gaṇānātikrāntāḥ sattvāḥ samādāpitā anuttarāyāṃ samyaksaṃbodhau| ayaṃ me prathamaḥ
śūrabhāvaḥ śūrakāryaṃ ca| so'haṃ praṇidhānavaśena tataścyavitvā saṃkarṣaṇe buddhakṣetra
upapannaścaṇḍālakule dvitīyaḥ śūrabhāvaḥ śūrakāryaṃ ca| tadā me caṇḍālavaṃśe sthitvā sattvāṃ
kuśale niyojya svabalaparākrameṇa yāvadbalacakravartitvaṃ prāptaṃ, sarvajaṃbūdvīpe
ca kalikaluṣakalahāḥ praśamitā, āyuśca vardhāpitāḥ| ayaṃ ca me prathama ātmaparityāgaḥ, yadā
ca me svanetrāḥ parityaktāḥ svacarmaparityāgaśca| so'haṃ tataścyutastatraiva saṃkarṣaṇe
kṣetre dvitīye dvīpe praṇidhānavaśena caṇḍālakula upapannaḥ| peyālaṃ, tatra ca mayaivaṃrūpeṇa
dṛḍhavīryaparākrameṇa sattvānniyojayitvā kuśaleṣu karmeṣu, yāvadbalacakravartitvaṃ me
prāptaṃ| tatra ca kalikaluṣakalahavairavigrahāḥ praśamitā, āyuśca vardhāpitaṃ| tatra ca svaśarīrāt
jihvā karṇau ca parityaktau, yāvat sarvan tatsaṃkarṣaṇaṃ mahāsāhasraṃ buddhakṣetraṃ
sarvadvīpeṣvevaṃ puruṣakāraṃ kṛtaṃ| praṇidhānadṛḍhavīryaparākrameṇānuprabandhena praṇidhānavaśena
gaṅgānadīvālikāsameṣu pañcakaṣāyeṣu buddhakṣetreṣu evaṃrūpaṃ mahāpuruṣakāraṃ kṛtaṃ,
sattvāśca kuśaleṣu niyojitāḥ, triṣu ca yāneṣu samādāpitāḥ, kalikaluṣakalaharaṇavigrahāḥ
śamitāḥ| ityarthaṃ kulaputrānyeṣāṃ buddhānāṃ bhagavatāṃ buddhakṣetraṃ pariśuddhaṃ| yadā
te buddhā bhagavantaḥ pūrve'nuttarāṃ samyaksaṃbodhicaryāṃ caramāṇā na parāmāpattyā codayanti,
na ca parasya bhayaṃ darśayanti, na śrāvakapratyekabuddhayāne sattvāṃ samādāpayanti|
ityarthaṃ teṣāṃ buddhānāṃ bhagavatāṃ paripūrṇābhiprāyāṇāṃ pariśuddhaṃ buddhakṣetraṃ bhavati|
na ca tatra buddhakṣetre āpattināma, na śikṣāgrahaṇasya, na ca paruṣavacanaṃ śrūyate,
na cākuśalaśabdaḥ; anyatra dharmaśabdena tadbuddhakṣetramapagatāmanāpaśabdena sphuṭaṃ bhavati|
tatra ca sattvā yathākāmakaraṇīyā bhavanti, na ca tatra śrāvakapratyekabuddhayānasya
nāma prajñaptiprādurbhāvo'sti| yadā ca mayā gaṅgānadīvālikāsameṣu mahākalpeṣu gaṅgānadīvālikāsameṣu
śūnyeṣu pañcakaṣāyeṣu buddhakṣetreṣu paruṣavacanabhayena sattvāḥ prāṇātipātavairamaṇye
samādāpitā yāvattriṣu yāneṣu samādāpitā niveśitāḥ pratiṣṭhāpitāḥ| tena karmāvaśeṣeṇa
ma etarhyevaṃ parikliṣṭaṃ buddhakṣetraṃ akuśalaśabdenāpūritaṃ akuśalamūlasamavadhānagataiḥ
sattvaiḥ paripūrṇaṃ, tribhiśca yānairdharmaṃ deśayāmi| yathā ca me pūrvaṃ praṇidhānaṃ kṛtaṃ
tathārūpaṃ buddhakṣetraṃ parigṛhītaṃ| yādṛśāśca me sattvā vaineyāḥ parigṛhītāstadṛśenaiva
balavīryodyogena bodhicārikāḥ cīrṇāḥ, yādṛśaṃ caiva bījaṃ prakṣiptaṃ tādṛśaṃ buddhakṣetraṃ
pratilabdhaṃ| yathārūpaṃ mayā praṇidhānaṃ kṛtaṃ|

saṃkṣiptena te kulaputra dānapāramitāṃ kathayiṣyāmi yathā mayā bodhisattvacārikāṃ caramāṇena
dānaparityāgaḥ parityaktaḥ, na kenacit pūrvaṃ bodhisattvenaivaṃrūpaḥ dānaparityāgaḥ parityaktaḥ,
na ca punaḥ kaścidbodhisattvo bhaviṣyati ya evaṃrūpaṃ dānaparityāgaṃ bodhicārikāṃ
caramāṇaḥ parityajati, yathā mayā bodhisattvacārikāṃ caramāṇena dānaṃ parityaktaṃ, anyatrāṣṭau
satpuruṣāḥ| dharaṇidatto nāma satpuruṣo babhūva, dakṣiṇāyāṃ diśāyāṃ sarvaghoṣāyāṃ lokadhātāvanuttarāṃ
samyaksaṃbodhimabhisaṃbuddhaḥ saṃkaramardārcirnāma tathāgato varṣaśatāyuṣkāyāṃ
prajāyāṃ dharmaṃ deśayati| sa saptame divase parinirvāsyati| evaṃ vīryasaṃcodano nāma
babhūva bodhisattvaḥ, yaḥ purimāyāṃ diśāyāmajayavatyāṃ lokadhātāvanuttarāṃ samyaksaṃbodhimabhisaṃbuddhaḥ,
varṣaśatāyuṣkāyāṃ prajāyāṃ buddhakāryaṃ kṛtavān gaṅgānadīvālikāsamā kalpātikrāntāḥ|
yadā sa tathāgato'nuttaraparinirvāṇena parinirvṛtaḥ, adyāpi tasya mahākāruṇikasya
śarīrāṇi śūnyeṣu buddhakṣetreṣu pañcakaṣāyeṣu buddhakāryaṃ kurvanti| evaṃ ca vadanti sārakusumito
bodhisattvo dṛḍhavīryasamādhāno balavegaparityāgena bodhisattvacārikāṃ carati|
daśagaṅgānadīvālikāsamairmahākalpairatikrāntaiḥ paścāt sa tatrottarāyāṃ diśāyāṃ sahetusaṃkarṣaṇo
nāma bhaviṣyati pañcakaṣāye buddhakṣetre tatrāsau satpuruṣo'nuttarāṃ samyaksaṃbodhimabhisaṃbhotsyati,
sahetukṛṣṇavidhvaṃsanarājo nāma bhaviṣyati tathāgato'rhan samyaksaṃbuddho
yāvad buddho bhagavān| prajñārciḥsaṃkopitadaṣṭo nāma bodhisattvaḥ satpuruṣa ekasya mahākalpasyātyayena
paścimāyāṃ diśi bhairavatī nāma lokadhāturbhaviṣyati pañcakaṣāye varṣaśatāyuṣkāyāṃ
prajāyāmanuttarāṃ samyaksaṃbodhimabhisaṃbhotsyate, sūryagarbhārcivimalendro nāma
bhaviṣyati tathāgato'rhan samyaksaṃbuddho bhagavān| ayaṃ punaḥ saṃrocano gaṇanātikrāntaiḥ
kalpairnirdiṣṭitairuparimasyāṃ diśi kṣāravarcanikuñjitāyāṃ lokadhātau pañcakaṣāye tīvrakaluṣasaṃkṣobhaṇe
kalpe'sau saṃrocanaḥ pūrvapraṇidhānena pañcāśadvarṣāyuṣkāyāṃ prajāyāṃ tatra
kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate, acintyarocano
nāma tathāgato bhaviṣyati yāvad buddho bhagavān| sa pūrvapraṇidhānena daśavarṣāni sakalaṃ
buddhakāryaṃ kṛtvā parinirvāsyati| tatraiva divase tasya tathāgatasya saddharmo'ntardhāsyati,
daśavarṣāṇi punastaṃ buddhakṣetraṃ śūnyaṃ bhaviṣyati| tataḥ paścādasau prahasitabāhurbodhisattvastatra
ca kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate,
vairocanadharmo nāma bhaviṣyati tathāgato'rhan samyaksaṃbuddho| so'pi daśavarṣāṇi sakalaṃ
buddhakāryaṃ kṛtvānupadhiśeṣe nirvāṇadhātau parinirvāsyati| tasya ca parinirvṛtasya
pūrvapraṇidhānena saptavarṣāṇi saddharmaḥ sthāsyati| atra dvau satpuruṣau labdhapūrvavyākaraṇau
labdhāsvādāvanuttarāyāṃ samyaksaṃbodhau bhagavataḥ purataḥ pādau śirasā vanditvā prītisaumanasyaprāmodyena
saptatālamātrapramāṇamuparyantarīkṣe'bhyudgamya prāñjalībhūtau sthitvā
bhagavantamekasvareṇa gāthābhiradhyabhāṣatāṃ|

"virocase buddha yathaiva sūrya

abhyudgato merurimasmiṃ loke|

viśuddhacakṣurvirajā vināyakā

ālokabhūtā sugatā namo'stu te||

bahūni kalpāna ti vīryabhāvitā

paryeṣamāṇena ti agrabodhi|

bahujinā pūjitā pūrve ye tvayā

na caiva te vyākarṣīmatitanāyakāḥ||

prahīṇarāgā parimuktacittā

kṛtaṃ ti kāryamiha sarvaloke|

praṇaṣṭamārgāṇa deśesi dharmaṃ

sattvāṃśca uttārayase bhavārṇavāt||

vayaṃ pi pravrajya svayaṃbhūśāsane

yā prātimokṣa jina śikṣa deśitā|

vayaṃ pi śikṣitva samāhitendriyā

tavaiva āsanna sadā bhavemaḥ||

aniśritā jīvitakarmakāmā

śāstāramājñāya śruṇitva dharmaṃ|

āsvāda lapsyāmyabhisekabhūmi

jino'bhivyākārṣī idameva arthaṃ"||

bhagavānāha - "tau ca kulaputra dvau anutpāditabodhicittau; imau ca saṃrocanaḥ prahasitabāhuḥ,
te catvāro dharaṇidatto vīryasaṃcodanaḥ sārakusumitaḥ prajñārciḥsaṃkopitadaṣṭaḥ, ime ṣaṭsatpuruṣā
mayā prathamaṃ bodhāya samādāpitāstāṃ śṛṇu|

bhūtapūrvaṃ kulaputrātīte'dhvanyasaṃkhyeyairapramāṇaiḥ kalpairatikrāntaiḥ, yadāsīttena kālena
tena samayenedaṃ buddhakṣetramarajamerujugupsitaṃ nāmābhut, tadāhaṃ mahākalpe vartamāne
varṣaśatāyuṣkāyāṃ prajāyāṃ gandhapadmasya tathāgatasya śāsane saddharmapratirūpake vartamāne'haṃ
ca kulaputra tena kālena durdhano nāma babhūva balacakravartī jambūdvīpavijayī sahasraṃ
putrāṇāṃ babhūva| tānapyahamanuttarāyāṃ samyaksaṃbodhau samādāpitavān| te'pyapareṇa samayena
niṣkramya gandhapadmasya tathāgatasya śāsane pravrajitāste ca bhūyasyā mātrayā gandhapadmasya
tathāgatasya śāsanaṃ jvālitavantaḥ, sthāpayitvā ṣaṭputrāṃ ye na pravrajitā na
cecchanti bodhicittamutpādayituṃ| ahaṃ ca punaḥ punarvijñāpayāmi| "ko yuṣmākamabhiprāyo yadyūyaṃ
bodhicittaṃ notpādayatha, na ca pravrajatha?"| te āhuḥ| "na vayaṃ pravrajāmaḥ| tatkasmāddhetoḥ?,
yaḥ kṣayāntakāle saddharmapratirūpake vartamāne pravrajito'śaktaḥ sakalaṃ śīlaskandhamārādhayituṃ,
sa ca saptadhanavirahito bhavati, magnaḥ saṃsārapaṅke, punaśca sa devamanuṣyaśrīḥ
kadācillabhati, nityaṃ triṣvapāyeṣu paribhramati, buddhaśikṣāyāṃ na samādāya
vartate| ityarthaṃ vayaṃ na parivrajāmaḥ"| tānahaṃ punaḥ pṛṣṭavān| "kiṃ punaryūyaṃ bodhau
cittaṃ notpādayatha?"| ta āhur["]yadyasmākaṃ sarvaṃ jambūdvīpaṃ dadyādevaṃ vayaṃ anuttarāyāṃ
samyaksaṃbodhau cittamutpādayemaḥ"|

tadahaṃ kulaputra śrutvā paramaprītamanā evaṃ cintayāmi| "mayā sarvaṃ jambudvīpakā manuṣyastriśaraṇagamane
pratiṣṭhāpitā, āryāṣṭāṅge upoṣadhavāse samādāpitāstriṣu ca yāneṣu samādāpitā|
yannūnamahamimaṃ jambudvīpaṃ ṣaḍbhāgaṃ kṛtvā ṣaṇṇāṃ putrāṇāṃ dadyāṃ; datvā cānuttarāyāṃ
samyaksaṃbodhau samādāpayeyaṃ| ahaṃ ca niṣkramya pravrajeyaṃ"| evaṃ sarvaṃ jambūdvīpaṃ ṣaḍbhāgaṃ
kṛtvā putrāṇāṃ dattaṃ| ahaṃ ca niṣkramya pravrajitaste ca ṣajjambūdvīparājānaḥ parasparaviruddhāḥ
kalahabhaṇḍanavigraharogaparacakrasaṃkṣobhavividamāpannāḥ| yataḥ sarvajambūdvīpe
durbhikṣaṃ saṃvṛttaṃ, śaṣpāni na saṃpadyante, varṣaṃ na pravarṣati, vṛkṣebhyaśca patrapuṣpaphalāni
na niṣpadyante, oṣadhitṛṇāni ca na saṃpadyante, mṛgapakṣiṇo'pi kṣuttṛṣṇāprajvālitagātrā
vihanyante| tadāhamevaṃ cintayāmi| "mayā caitarhi ātmaparityāgaḥ kartavyaḥ,
sattvāḥ svamānsarudhireṇa saṃtarpayitavyās[|"]tato'ham āśramaṃ parityajya madhyameṣu janapadeṣu
gatvā dagapālaṃ parvatamabhiruhya praṇidhānamakarot|

"yathā tyajāmi svaśarīrajīvitaṃ

kāruṇyahetorna ca svargahetorarthāya

lokasya sadevakasya bhaved

ihāparvatamātramucchrayaṃ||

yathā tyajāmi priyarūpasaṃpadaṃ

na śakrabrahmāṇa na mārakāraṇāt|

arthaṃ karo bheṣyasi devaloke

bhaveyaṃ mahyaṃ bahumānsaśoṇitaṃ||

śṛṇvantu nāgā naradevayakṣā

ye devatā śailagirau nivāsiṇaḥ|

kṛpā mamotpannaya sattvahetoḥ

tarpaṣya sattvāṃ svakamāṃsaśoṇitaiḥ"||

yadā ca mayā kṛtaṃ praṇidhānaṃ, kṣubhitāstrayo lokāḥ, kaṃpitā dharaṇī, calito meruḥ, rudanti
devagaṇāstato'hamātmānaṃ dagapālātparvatātpātayāmāsa| praṇidhānavaśena mama parvatapramāṇamātmabhāvaḥ
saṃvṛttaḥ, yojanaśataṃ vistāreṇa yojanamuccatvena; yāvan manuṣyamṛgapakṣiṇaḥ
ārabdhā mānsarudhiraṃ bhakṣayituṃ| mama ca kulaputra sa kāyaḥ sattvaiḥ paribhujyamānaḥ pratidinaṃ
vardhate, yojanaśatasahasraṃ vistāreṇa saṃvṛttaḥ yojanasahasramuccatvena| sarvatra
mānuṣaśirāḥ prādurbhūtāḥ sakeśakarṇanayanānāsauṣṭhadāntāḥ sajihvā anekamukhaśatasahasrāḥ
prādurbhūtāḥ| te ca mukhā manuṣyaśabdena ghoṣayanti| "bhoḥ sattvā bho gṛhṇatha yenārthaṃ,
mānsaṃ paribhuñjatha, rudhiraṃ pivatha, nayanāṃ gṛhṇatha, karṇanāsāṃ keśauṣṭhadantajihvāṃ
gṛhṇatha| yasyārthaṃ yenārthaṃ yāvadarthaṃ saṃtarpitaśarīrāḥ paripurṇābhiprāyā anuttarāyāṃ
samyaksaṃbodhau cittamutpādayatha, śrāvakayānena vā pratyekabuddhayānena vā| ayaṃ yuṣmākamupabhogaparibhogo
na kṣīyate, na ca yuṣmākaṃ śraddhādeyaṃ bhaviṣyati, mā vaḥ kṣiprameva jīvitakṣayo
bhavatu"| ye ca tatra vijñāḥ sattvāste kecicchrāvakayāne cittamutpādayanti, kecit
pratyekabuddhayāne, kecidanuttarāyāṃ samyaksaṃbodhau cittamutpādayanti, kecit punardevamanuṣyopapattau
cittānyutpādayanti; mānsaṃ bhakṣayanti, rudhiraṃ pivanti, kecinnayanāni gṛhṇanti,
kecit karṇau, kecinnāsāṃ, kecidoṣṭhau, keciddāntāṃ gṛhṇanti; gṛhitvā prakramanti;
praṇidhānavaśena cānyonyaṃ prādurbhavati, mānsaṃ na cāpacayaṃ bhavati, na parikṣayaṃ gacchati|
yāvaddaśavarṣasahasrāṇi sarvajambūdvīpakā manuṣyā yakṣamṛgapakṣiṇo'pi svaśarīreṇa saṃtarpayāmāsa|
taiśca daśabhirvarṣasahasrairgaṅgānadīvālikāsamāni mayā netrāṇi parityaktāni,
catuḥsamudrodakapramāṇaṃ mayā rudhiraṃ parityaktaṃ, sumerusahasrapramāṇaṃ mayā mānsaṃ parityaktaṃ,
cakravāḍaparvatapramāṇā mayā jihvā parityaktā, yugandharamerupramāṇā mayā karṇāḥ
parityaktāḥ, vipulāsumerupramāṇā mayā nāsāḥ parityaktāḥ, imaṃ gṛdhrakūṭaparvatapramāṇā mayā
dāntāḥ parityaktāḥ, kṛtsnaṃ sahaṃ buddhakṣetraṃ prajñāpanapramāṇaṃ me tatra svacarma parityaktaṃ|

paśya kulaputra daśavarṣasahasrāṇi evamaprameyāsaṃkhyeyāparimāṇāḥ svaśarīraparityāgāḥ parityaktā
ekajīvitena; evamaprameyāsaṃkhyeyāparimāṇāḥ sattvāḥ saṃtarpitāḥ; ekacittakṣaṇamapi me
vipratisāro notpannaḥ| evaṃ ca me tatra praṇidhānaṃ kṛtaṃ| yadyahamanuttarāṃ samyaksaṃbodhimabhisaṃbudhyeyaṃ,
iyaṃ me āśā paripūryatu, yathā mayaikadvīpe svaśarīreṇa sarvasattvāḥ
saṃtarpitāḥ, evameva gaṅgānadīvālikāsamā varṣasahasrā asminnarajamerujugupsite buddhakṣetre
sarvadvīpeṣvevaṃrūpo mamātmabhāvaḥ prādurabhavat, yathaikadvīpe daśavarṣasahasrāṇi evaṃ
sarvadvīpeṣu sattvāṃ svamānsarudhiracarmanayanakarṇanāsauṣṭhajihvākeśaiḥ saṃtarpayitvā triṣu
yāneṣu samādāpayeyaṃ, manuṣyāṃ yakṣarākṣasāṃ sarvatiryagyonikān ye kecin mānsarudhirabhojanāhārāḥ
pṛthagyakṣā yāvadantaśaḥ yāmalaukikāḥ tāṃścāhaṃ saṃtarpayeyaṃ| yathā cāhamekasmin
buddhakṣetre svaśarīreṇa sarvasattvāṃ saṃtarpayeyaṃ| evameva samantaddaśasu dikṣu gaṅgānadīvālikāsameṣu
buddhakṣetreṣu svamānsarudhiracarmanayanāṃ yāvajjihvābhirevaṃrūpeṇātmabhāvena
gaṅgānadīvālikāsamān mahākalpān teṣu teṣu buddhakṣetreṣu svakāyajīvitena sattvāṃ saṃtarpayeyaṃ,
evaṃrūpamātmabhāvaṃ pratilabhya| visaṃvāditā me buddhā bhagavanto bhaveyurye daśasu
dikṣvanyeṣu buddhakṣetreṣu pravartitadharmacakrāḥ tiṣṭhanti yāpayanti dharmaṃ ca deśayanti,
māhamanuttarāṃ samyaksaṃbodhimabhisaṃbudhyeyaṃ, mā cāhaṃ saṃsāre saṃsaramāṇo buddhaśabdaṃ
śṛṇuyāṃ mā ca dharmaśabdaṃ mā saṅghaśabdaṃ mā pāramitāśabdaṃ mā mārabalaparāśayaśabdaṃ
mā vaiśāradyaśabdaṃ yāvat kuśalaśabdamapi saṃsāre mā śṛṇuyāṃ, nityaṃ cāvīcau narake saṃbhaveyaṃ;
yadi me evaṃrūpaḥ svaśarīraparityāgaḥ sattvasaṃtarpaṇārthe na saṃpadyata, naivaṃrūpaṃ
ca me praṇidhānaṃ paripūri syādyathā me āśā cintitā| ye'pi cemasmiṃ buddhakṣetre sarvatra
dvīpeṣvekaikasmiṃ dvīpa evaṃrūpā ātmabhāvāḥ parityaktāḥ sattvāṃśca mānsarudhireṇa saṃtarpitā,
evaṃ daśasu dikṣu gaṅgānadīvālikāsameṣvanyeṣu buddhakṣetreṣu sattvā evaṃrūpeṇātmabhāvena
svamānsarudhireṇa santarpitāḥ| paśya kulaputra tathāgatasya dānapāramitā ātmabhāvaparityāgaṃ
ya mayānuprabandhena tatkālaṃ netrāḥ parityaktāḥ teṣāṃ punarayaṃ jambūdvīpe yāvattrāyastriṃśaddevaparyantapramāṇe
rāśirbhavet| ayaṃ kulaputra tathāgatasya saṃkṣiptena
ātmaparityāgadānapāramitā|

punaraparaṃ kulaputra tataḥ paścādaprameyānāṃ kalpānāmatyayena ayaṃ buddhakṣetraścandravidyuto
nāma babhūva; tamapi pañcakaṣāyaṃ babhūva| ahaṃ cāsmiṃ jambudvīpe rājā babhūva pradīpapradyoto
nāma balavāṃścakravartī| evaṃ ca mayā sarvajaṃbūdvīpakāḥ sattvāḥ kuśaleṣu niyojitā,
yathā pūrvoktaṃ| paścādahamudyānabhūmiṃ niryātaḥ svabhūmidarśanāya; tatra cāhaṃ puruṣamadrākṣaṃ,
paścādbāhuṃ gāḍhabandhanaṃ badhyamānaṃ dṛṣṭvā mayāmātyāḥ pṛṣṭāḥ| "kim anena puruṣeṇa
kṛtaṃ?"| amātyā māṃ pratyūcur[| "]ayaṃ puruṣo devasya sāparādhiko; yadetasya puruṣasya
saṃvatsare śaṣpaṃ dhānyaṃ cotpadyate tato devasya ṣaṭkāṃśo deyaḥ, yathānye kuṭumbino dadantyāyadvāraṃ
ye devasya nagaragrāmajanapadakarvaṭeṣu prativasanti karmāntena jīvikāṃ kalpayanti;
taṃ caiṣa puruṣo na dadāti"| tānahametadavocaṃ - "utsṛjata etaṃ puruṣaṃ| mā kasyacidbalāddhanadhānyaṃ
gṛhṇīta"| te kathayanti| "deva na kaścit suprasannacitto dadāti, yaddevasya
divasedivase'nnapānabhojanaparibhogo devīnāṃ devasya cāntaḥpuradevasya putrāṇāṃ duhitṛṇāṃ
upabhogaparibhogaḥ sarvaṃ tatparaḥ sakāśāduddhriyate| na ca kaścit prasannaḥ prayacchati"|
taccāhaṃ paramadurmanāścintayāmi| "kasyāhamimaṃ sarvaṃ jambūdvīpaṃ rājyaiśvaryaṃ dadyāṃ?"|
mama pañcaputraśatāni babhūvustāṃśca bodhau samādāpayitvā, imaṃ jambūdvīpaṃ pañcabhāgaśatāni
kṛtvā putrāṇāṃ pradattaṃ| ahaṃ ca tapovanaṃ gatvā riṣipravrajyena brahmacaryaṃ cacāra;
vanakhaṇḍe uḍumbaramūle dakṣiṇasya mahāsamudrasya nātidūre navamūlaphalāhāro viharāmi
dhyāyī anupūrveṇa pañcābhijñaḥ saṃvṛttaḥ|

tena khalu punaḥ samayena pañcaśatā jambūdvīpakānāṃ vāṇijānāṃ mahāsamudramavatīrṇāstaistataḥ
prabhūto ratnaskandha āsāditaḥ| tatra ca candro nāma sārthavāhaḥ tena bhāgyavatā vijñapuruṣeṇa
cintāmaṇiḥ samāsāditaḥ| sa tato ratnadvīpādvipulaṃ ratnadhanaskandhaṃ taṃ ca cintāmaṇiṃ
gṛhītvā saṃprasthitaḥ, tataḥ kṣubhitaḥ samudro nāgā ākulā rudanti devatā yāstatra nivāsinyastatra
cāśvasto nāma riṣirbodhisattvaḥ pūrvapraṇidhānena tatropapannaḥ; tena mahāsattvena
sa sārthaḥ svastinā kṣemeṇa ca mahāsamudrāduttāritastasya ca sārthavāhasyānyataro duṣṭarākṣasaḥ
pratyarthiko'vatāraprekṣī vivaragaveṣī pṛṣṭhataḥ pṛṣṭhataḥ samanubaddhaḥ| tena
saptadivasāni paramakaluṣā vātavṛṣṭiravasṛtā; yataste vaṇijaḥ praṇaṣṭamārgā paramabhītāduccasvareṇa
krandanti rudanti paridevanti, devatāmāyācanti śivavaruṇāṃ yāvan mātāpitaramākrandanti
priyaputrāṃ| yāvadaśroṣīdahaṃ divyena śrotreṇa yāvattatrāgatvā vaṇijaḥ samāśvāsitāḥ,
"samāgato'haṃ; mā bhāyatha; ahaṃ yuṣmākaṃ mārgāmupadarśayiṣyāmi, yāvajjambūdvīpaṃ svastinā
kṣemeṇa ca prāpsyatha"| tadāhaṃ paṭṭaṃ tailena mrakṣayitvā svahastaṃ veṣṭya agninā prajvālya
satyavacanamakarot - "yadi mayā ṣaṭtriṃśadvarṣā caturbhirbrāhmairvihārairvanakhaṇḍanivāsināṃ
sattvānāmarthāya hitāya navamūlaphalāhāreṇa caturaśītīnāṃ nāgayakṣasahasrāṇāṃ cittasantatiḥ
paripācitā avaivartikāśca sthāpitā anuttarāyāṃ samyaksaṃbodhau| tena satyena satyavacanena
kuśalamūlaparipākena jvalatu me hastaṃ; labhantu mārgaṃ vaṇijaḥ svastinā kṣemeṇa
jambūdvīpaṃ prāpayantu"| yāvat saptarātridivasāḥ svahastaṃ jvālitavān, te vaṇijo jambūdvīpe
sthāpitāstatra mayā praṇidhānaṃ kṛtaṃ : yadā jambūdvīpaṃ ratnaparihīṇaṃ bhavet, tad yadāhamanuttarāṃ
samyaksaṃbodhimabhisaṃbudhyeyaṃ, tadā iyaṃ me āśā paripūryatu, sārthavāho
bhaveyaṃ jambudvīpe saptavārāṃ cintāmaṇimānayitvā vividhaṃ ratnavarṣaṃ abhipravarṣayeyaṃ;
yāvat sarvadvīpeṣvasmin buddhakṣetre evameva daśasu dikṣu gaṅgānadīvālikāsameṣu śūnyeṣu buddhakṣetreṣu
pañcakaṣāyeṣu ratnaṃ pravarṣayeyaṃ, yāvatpūrvoktaṃ| evaṃ ca me āśā paripūrṇā
gaṅgānadīvālikāsamānāṃ mahākalpānāmantareṇa sārthavāho'bhūvan, gaṅgānadīvālikāsameṣu śūnyeṣu
pañcakaṣāyeṣu buddhakṣetreṣu ratnāni pravarṣitāni; ekaikadvīpe saptavārāṃ vividhaṃ ratnavarṣaṃ
pravarṣitaṃ| evamaprameyāsaṃkhyeyāḥ sattvā ratnaiḥ paripurṇābhiprāyāḥ kṛtāstriṣu ca
yāneṣu niyojitāḥ| paśya kulaputra tathāgatasya ratnaparityāgalakṣaṇaṃ vipākakuśalamūlaṃ|

punaraparaṃ kulaputrāprameyāṇāṃ kalpānāmatyayenāntareṇāyaṃ buddhakṣetrastimiraṃ nāmābhūt; saṃtoṣaṇe
kalpe vartamāne pañcakaṣāye pañcavarṣasahasrikāyāṃ prajāyāṃ praṇidhānenāhamasmin jambūdvīpe
sūryamālagandho nāma brāhmaṇo'bhūvan vedapāṭhakaḥ| tatkālaṃ ca sattvā bhūyasā śāśvatadṛṣṭayo'bhūvan
savairaparākramāḥ sakalahādhiṣṭhānāḥ| teṣāṃ cāhaṃ mahābalavegaparākrameṇa
sattvānāṃ śatrubhūtaṃ skandhaprayogena dharmaṃ deśayāmi, śūnyagrāmāyatanapratyavekṣaṇāpratyayasamanubaddhaṃ
sotpādavyayaṃ ānāpānasmṛtimanaskāraṃ darśayāmi| te'nuttarāyāṃ samyaksaṃbodhau
cittotpādanakuśalamūlapariṇāmanābhiyojitāḥ, svayameva cāhaṃ pañcābhijñaḥ saṃvṛttaḥ;
tena ca samayenāprameyāsaṃkhyeyāḥ sattvā mamāvavādānuśāsanena pañcābhijñāḥ saṃvṛttāḥ|
evamaprameyāsaṃkhyeyāḥ sattvāḥ kalahavigrahavairānavasṛjya vanakhaṇḍamāśṛtya vanakhaṇḍe mūlaphalāhārā
dhyāyantaścaturbhirbrāhmairvihārai rātridivasamatināmitavantaḥ| tataḥ kṣīyamāṇe
kalpe yadā tairdakṣiṇīyaiḥ kṛtsnaṃ jambūdvīpaṃ sphuṭamabhūt| te ca kalikalaharaṇavairavigrahavivādāḥ
praśāntāḥ, akālavātavarṣāḥ praśamitāḥ, praṇītā ojavatīpṛthivīsaṃniśritāḥ śaṣpā
babhūvuḥ| kevalaṃ vividharogopahatā babhūvuḥ kalpadoṣeṇa|

tadāhamevaṃ cintayāmi, "yadyahaṃ sattvānāṃ vyādhiṃ na śaktaḥ śamayituṃ"| tasya mamaitadabhavad,
"yannūnamahaṃ śakraṃ mahābrāhmaṇaṃ lokapālānanye ca devarṣayo vā nāgarṣayo vā śakrarṣayo
vā manuṣyarṣayaśca sannipātayeyaṃ, bhaiṣajyopakaraṇaśāstraṃ sattvānāṃ hitārthamupadarśayeyaṃ|
tadāhamṛddhyā gatvā śakrabrahmāṇalokapāladevarṣīṇāṃ nāgarṣīṇāṃ śakrarṣīṇāṃ manuṣyarṣīṇāṃ
ārocayeyaṃ| ekaviḍapatirnāma parvataḥ, tatra saṃnipātayitvā viḍacarakamūrdhani nāma
sthānaṃ bhūtasaṃnivāraṇapratiśaraṇaṃ rakṣāvātapittaśleṣmasaṃprasādanaśāstraṃ nirdeśayeyaṃ"|
peyālaṃ, aprameyāsaṃkhyeyānāṃ sattvānāṃ vyādhipraśamanaṃ kṛtaṃ| tatra mahāpraṇidhānaṃ kṛtaṃ
yathā mayaikadivase'prameyāsaṃkhyeyānāṃ sattvānāṃ prajñāvabhāsaḥ kṛtaḥ, triṣu ca yāneṣu
niyojitā, apāyapathāḥ pithitāḥ, svargapathapratiṣṭhāpitā, vividhāśca vyādhayaḥ praśamitāḥ
parimocittāśca| evamaprameyānāmasaṃkhyeyānāṃ sattvānāṃ prajñāloko dattaḥ, saukhye'vasthāpitāḥ|
tadanena kulaputra kuśalamūlavipākena iyaṃ me praṇidhānāśā paripūrṇāḥ| yadā ca mayaikadivase'prameyānāmasaṃkhyeyānāṃ
sattvānāmapāyapathā nirodhitāḥ, svargapathe ca pratiṣṭhāpitā,
glānapratyayopakaraṇārthaṃ devarṣiyakṣasaṅghāḥ sannipātitāḥ sattvānāmarthāya viḍacarakamūrdhani
devaloke prakāśite sattvānāmārogyakauśalyamevameva timire buddhakṣetre sarvadvīpeṣu
caivaṃrūpaḥ puruṣakāraḥ kṛtaḥ, sattvāśca svargapathe pratiṣṭhāpitā, devanāgayakṣamanuṣyā
ṛṣayaḥ sannipātitā yaissattvānāmarthāya vividhā vidyāsthānāḥ prakāśitāḥ| yathena timire
buddhakṣetre evameva daśasu dikṣu gaṅgānadīvālikāsameṣu pañcakaṣāyeṣu buddhakṣetreṣvevaṃrūpaḥ
puruṣakāraḥ kṛtaḥ, sattvāśca triṣu yāneṣu niyojitāḥ, svargapathe ca pratiṣṭhāpitā,
vividhāśca vidyāsthānā loke prakāśitāḥ, sattvā vyādhitaḥ parimocitā, anuttarā ca me kulaputraivaṃrūpā
āśā paripūrṇāḥ| api tatra timire buddhakṣetre sarvadvīpeṣvevaṃrūpaḥ puruṣakāraḥ
kṛto yathā praṇidhānaṃ kṛtaṃ| apyanuttareṇa jñānena daśasu dikṣu gaṅgānadīvālikāsameṣu śūnyeṣu
pañcakaṣāyeṣu buddhakṣetreṣvaikaikasmin buddhakṣetre sarvadvīpeṣvevaṃrūpaḥ puruṣakāraḥ
kṛto, yathā me pūrvapraṇidhānaṃ kṛtaṃ| paśya kulaputra prajñāviśeṣaṃ bodhicaryāyāṃ, ayaṃ
ca tathāgatasya trayāṇāṃ sucaritānāṃ kuśalamūlabījaṃ|

tathā pratyavarakālasamaye'saṃkhyeyaiḥ kalpairadhikatarairantareṇedaṃ buddhakṣetraṃ vicitadoṣaṃ
nāmābhūt, saṃśrayase mahākalpe vartamāne tadapi pañcakaṣāyaṃ| purimāyāṃ diśyanupañcāśāyāṃ
cāturdvīpikāyāṃ vaḍaṃ nāma jambūdvīpamabhūt| tatrāpyahaṃ sattvaparipācanārthamupapannaḥ,
caturdvīpeśvaraḥ cakravartī rājā ambaro nāma babhūva| tatra ca mayā sattvā daśasu kuśaleṣu
karmapatheṣu samādāpitā niveśitāḥ pratiṣṭhāpitāstriṣu yāneṣu samādāpitā niveśitāḥ pratiṣṭhāpitāḥ|
sarvaṃdadaśca babhūva sarvatradāyī| tatra ca me yācanakā āgatvā vividhāni ratnāni
yācanti, tadyathā hiraṇyasuvarṇaṃ yāvaccendranīlamahānīlajyotīrasadakaprasādakāni yācanakānāṃ
tāvatprabhūtāni ratnāni labhyante| tadāhamamātyāṃ pṛṣṭavān| "kuta eṣāṃ ratnānāṃ prādurbhāvaḥ?"|
ta āhuḥ| "nāgarājāno nidhīrnidarśayanti, nidhīnāṃ loke prādurbhāvādratnānāṃ
prādurbhāvo bhavati| na kevalaṃ tāttakā nirdeśayanti yāttakā devasya yācanakāḥ"| tadāhaṃ praṇidhānamakarot|
"yadyahaṃ pañcakaṣāye loke vartamāne tīvrakleśāraṇe kaliyuge vartamāne varṣaśatāyuṣkāyāṃ
prajāyāṃ anuttarāṃ samyaksaṃbodhimabhisaṃbuddhyeyaṃ| tadiyaṃ me āśā paripūryatu,
yadahamasmin buddhakṣetre nidhidarśako nāma nāgarājā bhaveyaṃ| sarvatra cāsmiṃ vijitaghoṣe
buddhakṣetre sarvadvīpeṣu ca ekaikasmin dvīpe saptajanmāni parigṛhṇīyāṃ| ekaikasmiṃśca
janmani nidhikoṭīnayutaśatasahasrāṇi darśayeyaṃ prayaccheyaṃ ca nānāratnaparipūrṇāni:
tadyathā hiraṇyasuvarṇaṃ yāvadindranīlamahānīlajyotīrasadakaprasādāśca| ekaikaśca nidhiyojanasahasrāṇi
gatvā vistareṇa paripūrṇamapi ratnaṃ sattvānāṃ nidarśayeyaṃ prayacchayeyaṃ
ca, yadasmiṃ buddhakṣetre evaṃrūpaṃ śūrabhāvaṃ kuryāṃ| evameva daśasu dikṣu gaṅgānadīvālikāsameṣu
buddhakṣetreṣu pañcakaṣāyeṣu lokadhātuṣu ekaikasmin kṣetre sarvatra dvīpe saptajanmāni
pratigṛhṇīyāṃ", yāvadyathā pūrvoktaṃ|

yadā ca me kulaputraivaṃrūpaṃ praṇidhānaṃ kṛtaṃ tadā gaganatale devakoṭīnayutaśatasahasrairantarīkṣāt
puṣpavṛṣṭiḥ pravarṣitā sādhukāraścānupradattaḥ| "sādhu sādhu sarvaṃdada, ṛdhiṣyati
te evaṃrūpā āśā yathā te praṇidhānaṃ kṛtaṃ"| aśroṣīn mahājanakāyaḥ rājño'mbarasya devairgaganatalagataiḥ
sarvaṃdada iti nāma kṛtaṃ, śrutvā caiṣametadabhavat| "yannūnaṃ vayaṃ duṣkaraparityāgaṃ
dānaṃ yācemaḥ| yadi parityakṣyati tadā sarvaṃdada iti nāma bhaviṣyati"| tataste
sarvā ārabdhā rājño'mbarasyāntaḥpurikāṃ yācituṃ, devīmagramahiṣīṃ putraduhitṝṇāṃ yācituṃ;
tadā rājāmbaraḥ prayacchati prasannacittasteṣāṃ etadabhavat| "na cedaṃ duṣkaraṃ yo bhāryāṃ
parityajati| yannūnaṃ vayaṃ rājño'mbarasyāṅgapratyaṅgāni yācamaḥ| tadyadi dāsyati sarvaṃdado
bhaviṣyati, atha na dāsyati na sarvaṃdado bhaviṣyati"|

tatastasyāgrataḥ tatra jyotīraso nāma māṇavako rājño'mbarasyāgrataḥ sthitvā, "sarvaṃdada rājyaṃ
dadasve" -ti prārthitavān| śrutvā ca rājñāmbareṇa paramaprītimanasā svayameva brāhmaṇaṃ
snāpayitvā paṭṭaṃ badhvā rājābhiṣekenābhiṣicya rājatve pratiṣṭhāpayitvā sarvaṃ jambūdvīpaṃ
niryātayitvā, praṇidhānamakarod| "ahaṃ sarvajambūdvīpaparityāgenānuttarāṃ samyaksaṃbodhimabhisaṃbudhyeyaṃ|
yadīyaṃ me āśā paripūryati, yo'yaṃ mamaitarhi sarvajambūdvīpe rājā pratiṣṭhāpito
vartatvasya jambūdvīpe ājñā, dīrghāyuṣca bhavatu, rājā cakravartī cirasthāyī| yadā
cāhamanuttarāṃ samyaksaṃbodhimabhisaṃbudhyeyaṃ, yadā yuvarājatvena vyākuryāmanuttarāyāṃ
samyaksaṃbodhau"| roco nāma brāhmaṇastena me ubhau pādau yācitau, tasya mayā svayameva prasannacittena
tīkṣṇaṃ śastraṃ gṛhītvā svapādau chitvā pradattau, praṇidhānaṃ cākarot| "labheyāhamanuttarāṃ
śīlapādāṃ"| tatra drāṣṭāvo nāma brāhmaṇastena me ubhe netre yācite, tasya
ca mayā ubhe netre utpādya datte, peyālaṃ, anuttaraṃ pañcacakṣuḥ pratilabhāya praṇidhānaṃ
kṛtavān| na cireṇa saracchighoṣo nāma brāhmaṇastena me ubhau karṇau yācitau, svayameva tasya
mayā karṇau chitvā dattau, anuttaraśrotāpratilābhāya ca praṇidhānaṃ kṛtaṃ| saṃjīvanaśca
nāmājīviko'bhūt, tena me puruṣanimittaṃ puruṣendriyaṃ yācitaṃ, svayameva ca mayā chitvā
dattaḥ, anuttaravastiguhyatālakṣaṇapratilābhāya ca praṇidhānaṃ kṛtaṃ| apareṇa ca me māṃsarudhiraṃ
yācitaṃ, svayameva ca mayā dattaṃ, suvarṇavarṇatālakṣaṇapratilābhāya ca me praṇidhānaṃ
kṛtaṃ| aparaśca kṣīraso nāma parivrājakastena ca me ubhau hastau yācitau, svayameva
ca mayā dakṣiṇena hastena vāmaṃ hastaṃ chitvā dakṣiṇaṃ chedāpayitvā datto, anuttaraśraddhāhastapratilābhāya
ca praṇidhānaṃ kṛtaṃ| yadā cāṅgapratyaṅgāni chinnāni tadā ca mayā rudhiramrakṣitena
kāyena praṇidhānaṃ kṛtaṃ| "yadi me'nena parityāgenānuttarāyāṃ samyaksaṃbodhau
āśā paripūryeta, avaśyamahamasya kāyasya pratigrāhakaṃ pratilabheyaṃ"|

te'pyakṛpakā anāryā akṛtajñāḥ sattvāḥ koṭṭarājāno'mātyāścāhuḥ| "ayaṃ durbuddhiralpamedhāḥ sarvāṅgavikartitaḥ
sarvarājyaiśvaryaparibhraṣṭaḥ| kiṃ bhūyo'nena mānsapeśinā prayojanaṃ?"| te
māṃ gṛhītvā bahirnagaraśmaśānabhūmau choritvā prakāntāḥ| tatra daṃśamaśakā āgatvā rudhiraṃ
pibanti, kurkuraśṛgālagṛdhrā āgatvā mānsaṃ bhakṣayanti| tatra cāhaṃ prasannacittaḥ praṇidhānamakarot|
"yadā ca mayā sarvarājyaiśvaryaṃ parityaktaṃ, sarvaśarīraṃ caivāṅgapratyaṅgāni
parityajatā, ekakṣaṇamapi na vipratisārikṛtaṃ cittaṃ, na ca me roṣa utpāditastena me āśā
paripūryatu, ayaṃ me kāyo mānsaparvataḥ saṃtiṣṭhatāṃ, ye kecit sattvā mānsāhārā rudhirapānāste
māṃsaṃ bhakṣayantu rudhiraṃ pibeyantu| yāvacca me sattvā māṃsaṃ bhakṣayeyū rudhiraṃ
ca pibeyustāvan me praṇidhānavaśena śarīraṃ vardhatu, anupūrveṇa yāvadyojanaśatasahasramuccatvena
kāyaḥ saṃvardhatu pañcayojanasahasraṃ vistāreṇa| tatra mayā varṣasahasraṃ svamānsarudhireṇa
sattvāḥ saṃtarpitā; yāvabhyaśca mayā jihvāḥ parityaktā yā mṛgapakṣibhiḥ paribhaktāḥ
praṇidhānavaśena cānyonyāḥ prādurbhūtāḥ teṣāṃ ayaṃ gṛdhrakūṭaparvatapramāṇo rāśiḥ syānnityaṃ
cānuttarāprabhūtājihvatālakṣaṇapratilābhāya me praṇidhānaṃ kṛtaṃ|

tatrāhaṃ cyutvā rūḍhavaḍe jambūdvīpe pūrvapraṇidhānena nāgeṣūpapanno nidhisaṃdarśano nāma nāgarājā
babhūva| yāmeva rātriṃ nāgeṣūpapannastāmeva rātriṃ nidhikoṭīnayutaśatasahasrāṇi nidhānānāṃ
saṃdarśitāni svayameva ghoṣaṃ cārayāmi| "bhoḥ sattvā asmin pradeśe nidhiḥ prādurbhūtaḥ,
nānāratnaparipūrṇastadyathā hiraṇyasuvarṇaḥ yāvaddakaprasādakaṃ| yūyaṃ gṛhṇadhvaṃ| gṛhītvā
bhoḥ sattvā daśakuśalān karmapathān samādāya vartadhvaṃ, anuttarāyāṃ ca samyaksaṃbodhau
cittamutpādayata, śrāvakayānena vā pratyekabuddhayānena vā cittamutpādayatha| gacchatha
gṛhṇatha ratnāni yāvadarthaṃ"| tatra ca rūḍhavaḍe jambūdvīpe saptanāgajanmaparivartena
saptasaptavarṣakoṭīnayutaśatasahasreṣvaprameyāsaṃkhyeyā nidhayo nirdarśitāśca pradattāśca|
evaṃ ca tatrāprameyāsaṃkhyeyāḥ sattvāstribhiryānairniveśitā, daśasu kuśaleṣu karmapathesu
niveśitā, nānāvidhaiśca ratnaiḥ saṃtarpitā, anuttaradvātriṃśallakṣaṇapratilābhāya praṇidhānaṃ
kṛtaṃ| evaṃ dvitīye dvīpe saptabhirnāgajanmaparivartairevaṃrūpaṃ puruṣakāraṃ kṛtavān|
evaṃ tritīye yāvatsarvatra vijitadoṣāyāṃ lokadhātau sarveṣu dvīpeṣu evaṃrūpaḥ puruṣakāraḥ
kṛtaḥ| evameva daśasu dikṣu gaṅgānadīvālikāsamesu śūnyeṣu pañcakaṣāyeṣu buddhakṣetreṣu, ekaikasmin
dvīpe evaṃrūpāḥ saptanāgajanmaparivarteṣu mayā yāvat saptasaptavarṣakoṭīnayutaśatasahasrairevamaprameyāsaṃkhyeyā
nidhayaḥ sattvānāṃ pradattā, yāvadyathā pūrvoktaṃ| paśya
kulaputra tathāgatasya bodhicārikāṃ, yathā tathāgatastīvreṇa balavīryeṇa dvātriṃśallakṣaṇaparyeṣaṇabodhicaryāṃ
cīrṇavān, yathātra pūrve na ye bodhisattvā evaṃrūpāṃ tīvrabalavīryeṇa
bodhicārikāṃ cīrṇavantaḥ, na kaścidetarhi, na ca punaḥ kaścit paścādbhaviṣyati bodhisattvo
ya evaṃ tīvreṇodyogabalavegenānuttarāyāṃ samyaksaṃbodhau cārikāṃ caret, sthāpayitvā tānaṣṭau
yathā pūrvoktaṃ|

tadā cāsaṃkhyeyānāṃ kalpānāmatyayena pratyavarakālasamayenedaṃ buddhakṣetraṃ pravāḍodupānirnāma
babhūva| śūnye pañcakaṣāye utpale mahākalpe vartamāne'syāṃ cāturdvīpikāyāmahaṃ śakro'bhūvan
savirocano nāma| apaśyamahamasmin jambūdvīpe sattvānāmakuśalaparyeṣṭicaryāṃ; dṛṣṭvā
cāhaṃ paramabhīṣaṇakaṃ yakṣarūpamātmānamabhinirmāyāsmiṃ jambūdvīpe'vatīrya manuṣyāṇāṃ purataḥ
pratyasthāṃ| te ca māṃ dṛṣṭvā bhītā māṃ pṛcchanti| "kena te prayojanaṃ?, vayaṃ te taddāsyāmaḥ"|
mayoktaṃ| "āhāreṇa me prayojanaṃ" ta āhuḥ| "kīdṛśasta āhāraḥ?"| mayoktaṃ| "manuṣyān
mārayitvā bhakṣayāmi| tāṃścāhaṃ na khādayāmi ye manuṣyā yāvajjīvaṃ prāṇātipātādviratā,
yāvan mithyādṛṣṭyāḥ prativiratā, anuttarāyāṃ samyaksaṃbodhau cittamutpādayanti pratyekabuddhayānena
vā śrāvakayānena vā cittānyutpādayanti tānapyahaṃ na khādayāmi"| tatra ca me sattvā
nirmitakāḥ paribhūktāyāṃ dṛṣṭvā te sattvā bhayena yāvajjīvaṃ prāṇātipātātprativiratā
adattādānādyāvan mithyādṛṣṭeḥ prativiratāḥ| kaiścidanuttarāyāṃ samyaksaṃbodhau cittamutpāditaṃ,
kaiścit pratyekabuddhayāne kaiścicchrāvakayāne cittamutpāditaṃ| sarve cāturdvīpikāḥ
sattvā daśasu kuśaleṣu karmapatheṣu triṣu ca yāneṣu pratiṣṭhāpitāstatra mayā praṇidhānaṃ kṛtaṃ|
"yadi me'nuttarāyāṃ samyaksaṃbodhau āśā paripūryeta, tadidaṃ me praṇidhānaparipūrṇaṃ
bhavet, yathā ca me cāturdvīpikāḥ sattvāḥ kuśale mārge niyojitā| evameva sarvatrāsmiṃ buddhakṣetre
sarvacāturdvīpikeṣu sattvāḥ evaṃrūpeṇa bhayena māṃ paśyeyuḥ, daśasu caiva kuśaleṣu
karmapatheṣu pratiṣṭhāpayeyaṃ, triṣu ca yāneṣu niyojayeyaṃ| evameva samantāddaśasu dikṣu
śūnyeṣu pañcakaṣāyeṣu buddhakṣetreṣu sattvāṃ daśasu kuśaleṣu karmapatheṣu pratiṣṭhāpayeyaṃ,
triṣu ca yāneṣu niyojayeyaṃ"| evameva me kulaputra āśā praṇidhiśca paripūrṇaḥ sarvatra
pravāḍodupānāyāṃ lokadhātau manuṣyā yakṣarūpeṇa vinītāḥ kuśaleṣu dharmeṣu| evameva daśasu
dikṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣu yakṣarūpeṇa mayā manuṣyāḥ
kuśalamārgacaryāyāṃ pratiṣṭhāpitāḥ| yathā ca mayā bahavaḥ sattvā bhayāt kuśalacaryāyāṃ pratiṣṭhāpitāḥ;
tena karmāvaśeṣeṇa mamaitarhi bodhivṛkṣamūle vajrāsane niṣaṇṇasya bodhimabhisaṃbodhukāmasya
māraḥ pāpīyāṃ mahāsainyenopasaṃkrānto bodhau vyākṣepakaraṇārthaṃ| ayaṃ me
kulaputra saṃkṣiptena dānapāramitā; bodhicaryāṃ caramāṇasya labdhā cāhaṃ gaṃbhīrāṃ kṣāntiṃ
gaṃbhīrāṃ dhāraṇīṃ gaṃbhīrāṃ samādhiṃ pañcalaukikābhijñāḥ pratilabdhāḥ; evaṃrūpaṃ mahāpuruṣakāraṃ
kṛtavān| evamaprameyāsaṃkhyeyāḥ sattvā anuttarāyāṃ samyaksaṃbodhau samādāpitā niveśitāḥ
pratiṣṭhāpitāḥ| evamaprameyāsaṃkhyeyāḥ sattvāḥ pratyekabuddhayāne, evamaprameyāsaṃkhyeyāḥ
sattvāḥ śrāvakayāne samādāpitā niveśitāḥ pratiṣṭhāpitāḥ| sthāpayitvā yāvanto mayā
bodhisattvacaryāyāṃ caramāṇena, buddhakṣetraparamāṇurajaḥsamā me buddhā bhagavantaḥ paryupāsitāḥ,
ekaikasya buddhasyāntike sāgarodakabindupramāṇā mayā guṇāḥ parigṛhītāḥ, gaṇanātikrāntānāṃ
pratyekabuddhānāṃ mayā pūja kṛtā, gaṇanātikrāntānāṃ tathāgataśrāvakānāṃ pūjā kṛtā,
evaṃ mātāpitṝṇāṃ pañcābhijñānāmṛṣīṇāṃ pūjā kṛtā| mayā ca kṛpayā pūrvaṃ bodhisattvacaryāṃ
caramāṇena svamāṃsarudhireṇa sattvāḥ saṃtarpitā, idānīmapi dharmeṇa saṃtarpitāḥ||

iti śrīkaruṇāpuṇḍarīke mahāyānasūtre dānaparivarto nāma pañcamaḥ || 5 ||


III dāna-visargas tṛtīyaḥ

atha khalu śāntimatir bodhisattvo mahāsattvo bhagavatā svarddhyābhisaṃskāre pratiprasraṃbhite
bhagavantam etad avocat| "ko bhagavan hetuḥ kaḥ pratyayo yad anyeṣāṃ buddhānāṃ bhagavatāṃ
pariśuddhā buddhakṣetrā apagatakaluṣā apagatapañcakaṣāyā nānāguṇavyūhā buddhakṣetrāḥ, sarve
cātra bodhisattvā mahāsattvā nānāviddhaguṇaparipūrṇā nānāsukhasamarpitā, nāpi śrāvakapratyekabuddhānāṃ
nāmāpi vidyate, kutaḥ punar upapattiḥ ?| ko bhagavan hetuḥ kaḥ pratyayo yad
bhagavān pañcakaṣāye buddhakṣetra upapannaḥ, āyuḥkaṣāye kalpakaṣāye sattvakaṣāye dṛṣṭikaṣāye
kleśakaṣāye vartamāne anuttarāṃ samyaksaṃbodhim abhisaṃbuddhaḥ, catasraś ca pariṣadaḥ
trīṇī yānāny ārabhya dharmaṃ deśayati ?| kasmād bhagavatā pariśuddhaṃ buddhakṣetraṃ na parigṛhītaṃ
apagatapañcakaṣāyaṃ ?"|

bhagavān āha| "praṇidhānavaśena kulaputra bodhisattvāḥ pariśuddhaṃ buddhakṣetraṃ parigṛhṇanti,
praṇidhānavaśenāpariśuddhaṃ buddhakṣetraṃ parigṛhṇanti| mahākaruṇāsamanvāgatatvāt kulaputra
bodhisattvā mahāsattvā apariśuddhaṃ buddhakṣetraṃ parigṛhaṇanti| tat kasmād dhetos ?,
tathā mayā praṇidhānaṃ kṛtaṃ yenāham etarhy evaṃ pratikaṣṭe pañcakaṣāye buddhakṣetra upapannaḥ|
tac cṛṇu sādhu ca suṣṭhu ca manasikuru bhāṣīṣye 'haṃ te śāntimate"| "sādhu bhagavān"
niti śāntimatir bodhisattvo bhagavataḥ pratyaśroṣīt||

bhagavāṃs tān idam avocat| "bhūtapūrvaṃ kulaputraikagaṅgānadīvālikāsameṣu asaṃkhyeyeṣv atikrānteṣu
asmin buddhakṣetre dhāraṇo nāma mahākalpo babhūva| tasmiṃś ca mahākalpe buddhakṣetre
tasyāṃ cāturdvīpikāyāṃ araṇemī nāma rājābhūc caturdvīpakaḥ cakravartī| tasya khalv āraṇeminaḥ
samudrareṇur nāma brāhmaṇo 'bhūt purohitaḥ|tasya putro jāto dvātriṃśanmahāpuruṣalakṣaṇaiḥ
samanvāgataḥ aśītibhir anuvyañjanair virājitaḥ śatapuṇyalakṣaṇo vyāmaprabhaḥ nyagrodhaparimaṇḍalo
'secanakadarśanaḥ| jātamātrasya ca devaśatasahasraiḥ pūjāṃ kṛtvā samudragarbha
iti nāma sthāpitaṃ| so 'pareṇa samayena niṣkramya keśaśmaśrūṇy avatārya kāṣāṇi vastrāṇy
āccādya anuttarāṃ samyaksaṃbodhim abhisaṃbuddhaḥ, ratnagarbho nāma tathāgata udapādi, dharmacakrapravartanena
sa bhagavān bhahuprāṇakoṭīnayutaśatasahasrāṃ svargamokṣaphale pratiṣṭhāpitavān|
so 'pareṇa samayena bahuśrāvakakoṭīnayutaśatasahasraiḥ parivṛtaḥ puraskṛto grāmanagaranigama
janapadarāṣṭrarājadhānīṣu caryāṃ cañcūryamāṇo 'nupūrveṇānyataraṃ nagaraṃ anuprāpto,
yatrāsau rājā cakravartī vasati| tatra "bahir nagarasya nātidūre jambūvano nāmodyāne
ratnagarbhas tathāgato 'rhan samyaksaṃbuddho viharati sārdham anekaiḥ śrāvakakoṭīnayutaśatasahasrair"
iti aśroṣīd, rājāraṇemī "ratnagarbhas tathāgato 'rhan samyakasaṃbuddho 'smākaṃ
vijitam anuprāpto jambūvanodyāne viharati anekaiḥ śrāvakakoṭīnayutaśatasahasraiḥ sārdhaṃ|yan
nūnam ahaṃ upasaṃkrāmayeyam, upasaṃkramya taṃ tathāgatam satkuryāṃ gurukuryāṃ mānayeyaṃ"|
athāraṇemī rājārājarddhyā mahatā ca rājānubhāvenānekaiḥ prāṇikoṭīnayutāśatasahasraiḥ
parivṛtaḥ puraskṛto nagarān nirjagāma, yena jambūvanodyānaṃ tenopajagāmopetya, yāvad eva
yānasya bhūmis tāvad yānena yātvā padbhyām evārāmaṃ prāviśad, yena ratnagarbhas tathāgatas
tenopajagāma; upetya ratnagarbhasya tathāgatasyārhataḥ samyaksaṃbuddhasya pādau śirasā vanditvā
triṣkṛtvaḥ pradakṣiṇīkṛtyaikānte nyaṣīdad, ekānte niṣaṇṇaṃ rājānam araṇeminaṃ ratnagarbhas
tathāgato 'rhan samyaksaṃbuddho dhārmyā kathayā saṃdarśayati samādāpayati samuttejayati
saṃpraharṣayati| anekaparyāyeṇa dhārmyā kathayā saṃdarśayitvā samādāpayitvā samuttejayitvā
saṃpraharṣayitvā tūṣṇīm abhūt|

atha rājāraṇemī utthāyāsanād ekāṃśaṃ uttarāsaṅgaṃ kṛtvā pādayor nipatya yena ratnagarbhas tathāgatas
tenāñjaliṃ praṇamya ratnagarbham tathāgatam arhantaṃ samyaksaṃbuddham etad avocat|"adhivāsayatu
me bhagavān idam traimāsaṃ sārdhaṃ bhikṣusaṅghena, ahaṃ bhagavantam upasthāsyae
cīvarapiṇḍapātraśayanāsanaglānapratyayabhaiṣajyapariṣkārair bhikṣusaṅghaṃ ca"| adhivāsayati
kulaputra ratnagarbhas tathāgato rājño 'raṇeminaḥ tūṣṇībhāvena| atha rājāraṇemī ratnagarbhasya
tathāgatasya tūṣṇībhāvenādhivāsanāṃ viditvā bhagavataḥ pādau śirasābhivandya triṣkṛtvaḥ
pradakṣiṇīkṛtvā bhagavato 'ntikāt prakāntaḥ|

atha rājāraṇemī koṭṭarājānāhūyāmātyamahāmātrān bhaṭabalāgrapaurajānapadān pauruṣeyān āmantryovāca
- "yannūnaṃ grāmaṇyo jānīyurmayā ratnagarbhastathāgato'rhan samyaksaṃbuddha imaṃ traimāsaṃ
sarvopakaraṇairupanimantritaḥ sārdhaṃ bhikṣusaṅghena| so'haṃ yo me kaścid upabhogaparibhoga
upasthānaṃ paricaryāntaḥpuraṃ ca gauraveṇa tatsarvaṃ bhagavato nivedayāmi bhikṣusaṅghasya
ca| yad api yuṣmākaṃ paudgalikaṃ upabhogaparibhogopasthānaparicaryāntaḥpuraṃ gauraveṇa
tatsarvaṃ bhagavato niryātayata bhikṣusaṅghasya ca"| tairapi niryātitaṃ| gṛhapatiratnamapi
bhadramudyānaṃ sarvaṃ jāmbūnadasuvarṇamayaṃ kṛtvā, tasmin nevodyāne bhagavato'rthāya
kūṭāgāraṃ māpayati saptaratnamayaṃ samantataḥ caturdiśaṃ cātra saptaratnamayāni dvārāṇi
māpayati sma| sarvaṃ codyānaṃ saptaratnamayairvṛkṣairalaṅkṛtaṃ| te ca vṛkṣā nānāprakārairvastrairalaṅcakre
nānāduṣyairnānācchatrairnānāvidhaiśca muktāhārairnānāprakāraiścābharaṇairnānāratnamayaiścābharaṇairvividhaiḥ
sugandhaiḥ, sarvaratnamayaiśca puṣpaphalaistān vṛkṣānalaṅkṛtavān|
sarvaṃ ca tadudyānamanekavidhairmaṇibhiralaṅkṛtamabhūt, nānāpuṣpāvakīrṇaṃ, nānāpaṭṭaduṣyaprāvaraṇaprāvārebhya
āsanāni prajñaptāni| tad api cakraratnaṃ bahiḥ kūṭāgārasya
bhagavata evābhimukhaṃ puruṣamātrapramāṇamuparyantarīkṣe sthitaṃ jvalati| hastiratnamapi
sarvaśvetaṃ saptāṅgaṃ supratiṣṭhitaṃ, bhagavataḥ pṛṣṭhataḥ sthitvā bhagavata upari ratnavṛkṣaṃ
dhārayati| sa ca vṛkṣo'laṅkṛtaḥ saptabhī ratnairnānāvidhaiśca muktāhārairvicitraiścābharaṇairnānāvidhaiśca
mālyairnānāraṅgaiśca paṭṭairnānāvidhaiśca duṣyairuparacitaṃ, tasya vṛkṣasya
saptaratnamayaṃ chatraṃ sthāpitamabhūt| yā cāraṇemino rājño'gramahiṣī sā bhagavataḥ
purataḥ sthitā, bhagavantaṃ gośīrṣacandanoragasāracandanacūrṇaiścāvakiramāṇā| yacca rājño'raṇemino
maṇiratnamabhūt prabhāsvaraṃ, tataḥ svayameva bhagavataḥ purataḥ sthāpayāṃ āsa|
tatastayā maṇiratnābhayā sarvaṃ tadudyānaṃ satatasamitamudāreṇāvabhāsena sphuṭaṃ abhūt, buddhābhayāyaṃ
trisāhasramahāsāhasro lokadhātuḥ sarvamidaṃ satatasamitaṃ sphuṭamabhūt| ekaikasya
ca śrāvakasya gauśīrṣasyaiva candanasya pādapīṭhaṃ sthāpitaṃ, ekaikasya ca śrāvakasya
pṛṣṭhataḥ sarvaśveto hastināgaḥ sthāpita uparyevaṃrūpameva cakraratnaṃ puruṣapramāṇaṃ sthāpitaṃ
yathā bhagavatastathā, ekaikasya ca śrāvakasyāgrataḥ sarvālaṅkāravibhūṣitā kanyā sthāpitā
gośīrṣoragasāracandanacūrnairavakirati, ekaikasya ca śrāvakasyāgrato vaiḍūryamaṇiḥ
sthāpitaḥ| samantataścodyānasyābhyantare nānāvidhāni vādyāni vādyante, bahiścodyānasya samantena
pariṇāyakaratnaṃ vijahāra sārdhaṃ caturaṅgeṇa balakāyena|

atha khalu kulaputra rājāraṇemī divasedivase nagarānniryāti bhagavantaṃ darśanāya vandanāya
paryupāsanāya| tasya yāvad yānasya bhūmistāvad yānena yātvā yānād avatīrya padbhyāmevodyānaṃ
prāviśat, praviśya yena ratnagarbhastathāgatastenopajagāmopetya ratnagarbhasya tathāgatasyārhataḥ
samyaksaṃbuddhasya pādau śirasābhivandya bhagavantaṃ trīnvārān pradakṣiṇīkṛtvā,
ratnagarbhasya tathāgatasya svayaṃ hastaśaucamadāt, svayaṃ ca praṇītena prabhūtena khādanīyabhojanīyena
lehyapeyena svahastaṃ saṃtarpayati saṃpravārayati, svahastaṃ saṃtarpayitvā
saṃpravārayitvā bhagavataṃ bhuktavantaṃ viditvā dhautahastamapanītapātrapāṇiṃ svayameva vyajanamādāya
bhagavantaṃ vījayāmāsa| ekaikasya ca śrāvakasya rājaputrasahasraṃ koṭṭarājasahasraṃ
caivaṃrūpamupasthānaṃ kṛtvā vyajanaṃ gṛhītvā śrāvakān vījayati sma| samanantaraparyavasite
bhakṣavisarge'nekāni prāṇikoṭīnayutaśatasahasrāṇyārāmaṃ praviṣṭāni dharmaśravaṇāya|
gaganatale cānekairdevakoṭīnayutaśatasahasraiḥ puṣpavṛṣṭirabhivṛṣṭā divyāni vādyāni abhivādayanti,
divyāni ca chatrāṇi vāsāṃsi ābharaṇāni ca pralambayanti| nīlavāsasaṃ ca yakṣāṇāṃ
catvāriṃśacchatasahasrāṇi ye candanadīpāt gośīrṣasya candanasya kāṣṭhānyānayanti, bhagavato'rthāyāhāraṃ
pratijāgrati bhikṣusaṅghasya ca| rātrau svayameva rājāraṇemī bhagavataḥ purato
bhikṣusaṅghasya cānekāni dīpakoṭīnayutaśatasahasrāṇi jvālayati| atha kulaputra rājāraṇemī
bhagavataḥ purataḥ sthitvā ekāṃ dīpasthālikāṃ śirasyupasthāpayitvā dvāvaṃśayordvau pāṇyordvau
caraṇayordīpasthālīḥ, sarvarātrīrbhagavataḥ purato dīpaṃ jvālayamāno, bhagavato'nubhāvenāklāntakāya
evaṃrūpaṃ kāyasukhaṃ pratisaṃvedayati sma| tadyathāpi nāma tṛtīyadhyānasamāpannasya
bhikṣorevamaklāntakāyaḥ aklāntacitto māsatrayaṃ bhagavantamupasthitavān| evaṃ
sahasraṃ rājāputrāṇāṃ caturaśītiśca koṭṭarājasahasrāṇi anyāni ca prāṇakoṭīnayutaśatasahasrāṇi,
ekaikaṃ śrāvakaṃ rājakīyenopakareṇena māsatrayamevaṃrūpeṇopasthānenopasthitavantaḥ| yathā
rājāraṇemī ratnagarbhan tathāgatamupasthitavān tathāgramahiṣī devī māsatrayaṃ gandhapuspairupasthitavatī|
evamanyairapi bahukanyākoṭīnayutaśatasahasrairekaikaḥ śrāvako māsatrayaṃ
puṣpagandhairupasthitaḥ|

atha khalu kulaputra rājāraṇemī trayāṇāṃ māsānāmatyayena caturaśītiṃ jāmbūnadamayāni niṣkasahasrāṇi
bhagavato niryātayati| cakraratnacakrapūrvaṃgamāni ca suvarṇamayāni caturaśītiścakraratnasahasrāṇi
bhagavato niryātayati| hastiratnapūrvaṃgamāni caturaśītirnāgasahasrāṇi sarvaśvetāni
bhagavato niryātayati| aśvaratnapūrvaṃgamāni caturaśītiraśvasahasrāṇi bhagavato
niryātayati| maṇiratnapūrvaṃgamāni caturaśītiḥ sūryakāntimaṇisahasrāṇi bhagavato niryātayati
sma| gṛhapatiratnapūrvaṃgamāni caturaśītirājaputrasahasrāṇi bhagavato niryātayati sma|
upasthānāya pariṇāyakaratnapūrvaṃgamāni caturaśītikoṭṭarājasahasrāṇi bhagavata upasthānāya
niryātayati sma| añcuranagarapūrvaṃgamāni caturaśītinagarasahasrāṇi bhagavata upajīvyāni
niryātayati bhikṣusaṅghasya ca| caturaśītiratnamayāni kalpavṛkṣasahasrāṇi caturaśītiratnarāśipuṣpasahasrāṇi
caturaśītisaptaratnamayāni chatrasahasrāṇi caturaśītyudārāṇāṃ rājārhanāṃ
vastrāṇāṃ sahasrāṇi caturaśītisahasrāṇi ratnamayānāṃ mālānāṃ ābharaṇapīṭhaśīrṣanayanakuṇḍalasuvarṇasūtramuktāhāropānahaśayyāpādapīṭhabhājanabherīvādyaśaṅkhaghaṇṭādhvajāṃ
bhṛṅgārārāmā
dīpasthālikā bhagavato niryātayati sma| ratnamayāḥ śakunā ratnamayāśca mṛgāścaturaśītivyajanasahasrāṇi
bhagavato niryātayati sma| caturaśītirasāyanasahasrāṇi ratnagarbhasya tathāgatasyārhataḥ
samyaksaṃbuddhasya niryātayati sma| evaṃ cāha, "ahaṃ bhagavan bahukṛtyo bahukaraṇīyaḥ,
kṣamatu me bhagavān, asmākamupavane'bhiramatu, bhagavān asminnupavane ramatu
nityaṃ; punarapyahaṃ bhagavantamupasaṃkramiṣye darśanāya vandanāya paryupāsanāya ca"| yacca
rājño'raṇeminaḥ putrasahasraṃ bhagavataḥ pādayornipatya bhagavantamekaikamidamavocat -
"adhivāsayatvasmākamekaikasya traimāsaṃ vayaṃ bhagavantamupasthāsyāmaḥ sarvopakaraṇaiḥ sārdhaṃ
bhikṣusaṅghena"| adhivāsayati bhagavāṃstasya rājaputrasahasrasya tūṣṇībhāvena| teṣāṃ
adhivāsitaṃ bhagavatā viditvātha rājāraṇemī bhagavataḥ pādau śirasābhivandya bhikṣusaṅghaṃ
ca triskṛtvaḥ pradakṣiṇīkṛtya bhagavanto'ntikāt prakāntaḥ| atha teṣāṃ rājaputrāṇāṃ jyeṣṭho'nimiṣo
nāmā bhagavantaṃ traimāsamevaṃrūpeṇopasthānenopastiṣṭhati bhikṣusaṅghaṃ ca, tadyathā
rājāraṇemī tathaivamanimiṣapramukhaṃ rājakumārasahasraṃ dinedine bhagavantaṃ darśanāyopasaṃkrāmati
bhikṣusaṅghaṃ ca dharmaṃ ca śrotuṃ|

atha kulaputra bhagavato ratnagarbhasya tathāgatasya pitā samudrareṇurnāma brāhmaṇaḥ, sa sarvaṃ
jambūdvīpamanvāhiṇḍya strīpuruṣadārakadārikābhyaḥ piṇḍapātaṃ yācate, sa taṃ piṇḍapātaṃ
parigṛhītastaṃ sarvaṃ jambūdvīpanivāsilokaṃ triśaraṇagamane pratiṣṭhāpayati, pratiṣṭhāpayitvānuttarāyāṃ
samyaksaṃbodhau cittamutpādayati| tenaivamanvāhiṇḍatā na sa kaścijjambūdvīpe
manuṣyabhūto'sti yaḥ samudrareṇunā brāhmaṇena piṇḍakena na parigṛhīto, yo vā na triśaraṇagamane
pratiṣṭhāpitāḥ, yasya vānuttarāyāṃ samyaksambodhau cittaṃ notpādayati, yo vā nānuttare
jñāne samādāpito na pratiṣṭhāpitaḥ| bahuprāṇakoṭīnayutaśatasahasrāṇi triśaraṇakriyāvastuṣu
sthāpitāni, evamanuttarāyāṃ samyaksaṃbodhau samādāpitāni niveśitāni pratiṣṭhāpitāni|

animiṣo'pi rājakumāro bhagavantaṃ māsatrayamevaṃrūpeṇopasthānenopasthitavān sārdhaṃ bhikṣusaṅghena
yathā rājñāraṇeminā, so'pi trayāṇāṃ māsānāmatyayena caturaśītiścakraratnasahasrāṇi
niryātayati sarvasauvarṇāni nagarāṇi divyāni ca hastyaśvamaṇistrīgṛhapatipariṇāyakaratnāni
sthāpayitvā caturaśītihastyaśvasahasrāṇi, evaṃ sūryakāntimaṇikanyākumārakalpavṛkṣapuṣparāśicchatravastramālyābharaṇaratnapīṭhaśīrṣanayanakuṇḍala-suvarṇasūtramuktāhāropānahaśayyāpādapīṭhabhājanabherīvādyaśaṅkhapaṭahadhvajabhṛṅgārāmadīpasthālikādīni
nānāratnamayāśca śakunā
nānāmṛgāṃśca ratnamayāṃ rasāyanāṃśca; ekaikaśaścaturaśītisahasrāṇi bhagavato niryātitavanta
evaṃ bhikṣusaṅghasya ca|

atha sa rājakumāro bhagavantaṃ kṣamāpitavān bhikṣusaṅghaṃ ca, animiṣo rājakumāro bhagavantamevaṃrūpeṇopasthānenopasthitavān
sārdhaṃ bhikṣusaṅghena yathā rājñāraṇeminā tathaiva dakṣiṇā
dattā anantā| evamindragaṇena māsatrayaṃ bhagavān upasthito vibhavaśca parityaktaḥ, peyālaṃ,
tathaivānaṅgaṇaḥ, abhayaḥ, ambaraḥ, aśajaḥ, middhaḥ, miṣaḥ, mārdavaḥ, paṅgagaṇaḥ, mādhvavaḥ,
mānavo, māsaṃvo, mājavaḥ, aravaḥ, ājñavaḥ, mukhavaḥ, arthabahuḥ, alindraḥ, neravaḥ,
reṇajaḥ, candranemī, sūryanemī, indranemī, vajranemī, kṣāntinemī, sthānanemī, javanemī,
raṇemī, rāhuḥ, rāhubalaḥ, rāhucitraḥ, dāmacitraḥ, rājadhānaḥ, rāgabhramaḥ, rāndhavaḥ, rakṣakaḥ,
kāyaḥ, śayamāḥ, yatravaḥ, syajalaḥ, yārmathaḥ, yadhvajaḥ, yamānaḥ, yasyanaḥ, namajyotiḥ,
arañjanadhvaḥ, yāvad araṇemino rājñaḥ putrasahasreṇa ekaikena ratnagarbhastathāgato'rhan
samyaksaṃbuddhaḥ sārdhamaprameyena bhikṣusaṅghena, evaṃrūpeṇa bhagavata upasthānenopasthitaḥ
cīvarapiṇḍapātaśayanāsanaglānapratyayabhaiṣajyapariṣkārairmāsatrayaṃ yathā jyeṣṭhena
rājaputreṇa, tathaivaikaikaścaturaśītiḥ svarṇamayāścakrasahasrāṇi vistareṇa yāvaccaturaśītirasāyanasahasrāṇi
bhagavato niryātitāni bhikṣusaṅghasya ca| evaṃrūpeṇa mahāprasādena praṇidhānaṃ
kṛtvā kecid devatvaṃ kecicchakratvaṃ kecin māratvaṃ keciccakravartirājyaṃ kecin
mahābhogatāṃ kecicchrāvakayānaṃ kecit pratyekabuddhayānaṃ prārthayanti, adhiṣṭhamānāśca dvau
varṣaśatau pañcapañcāśacca varṣāṇi bhagavantaṃ kṣamāpayanti bhikṣusaṅghaṃ ca| tatkāle samudrareṇurbrāhmano'grapurohito'bhyāgato'drākṣīt
taṃ bhagavantaṃ tai rājaputrairupasthitaṃ
dṛṣṭvā saptavarṣāṇi sarvopakaraṇairupanimantrayate, yaduta cīvarapiṇḍapātaśayyāsanaglānapratyayabhaiṣajyapariṣkāraiḥ
sārdhaṃ bhikṣusaṅghena| adhivāsayati bhagavān pituragrapurohitasya
tūṣṇībhāvena| atha samudrareṇurbrāhmaṇa evaṃrūpeṇa sarvopakaraṇasaṃpannenopasthānena
bhagavata upasthitaḥ cīvarapiṇḍapātaśayyāsanaglānapratyayabhaiṣajyapariṣkāraiḥ sārdhaṃ bhikṣusaṅghena||

atha khalu kulaputrāpareṇa samayena samudrareṇorbrāhmaṇasyaivaṃ cetasaḥ parivitarka udapādi|
"mayā tāvad bahuprāṇakoṭinayutaśatasahasrāṇi anuttarāyāṃ samyaksaṃbodhau samādāpitāni| na
cāhamasya rājño'raṇeminaḥ praṇidhānaṃ jāne, kim ayaṃ prārthayati devatvaṃ vā uta śakratvaṃ
vā māratvaṃ vā mahābhogatāṃ vā śrāvakayānaṃ vā pratyekabuddhayānaṃ vānuttarāṃ vā samyaksaṃbodhim
ākāṅkṣate| kaccid aham anuttarāṃ samyaksaṃbodhimabhisaṃbuddhaḥ, atīrṇān sattvāṃstārayeyaṃ,
amuktāmmocayeyaṃ jātijarāvyādhimaraṇaśokaparidevaduḥkhadaurmanasyopāyāsebhyaḥ, aparinirvṛtān
sattvān parinirvāpayeyaṃ| kaccit svapne nivedayatu devo vā yakṣo vā nāgo vā buddho
vā śrāvako vā brāhmaṇo vā kin tāvad rājā devaśriyaṃ kāṅkṣate uta manuṣyaśriyaṃ atha
śrāvakatvamatha pratyekabuddhabhūmimatha vānuttarāṃ samyaksaṃbodhiṃ"|

atha kulaputra samudrareṇurbrāhmaṇaḥ agrapurohitaḥ svapne tathārūpamavabhāsamadrākṣīt, yenāvabhāsena
daśasu dikṣu gaṅgānadīvālikāsameṣu buddhakṣetreṣu buddhān bhagavataḥ paśyati| te
ca buddhā bhagavantaḥ tasya brāhmaṇasya padmāni svarṇapatrāṇi rūpyadaṇḍāni vaiḍūryakarṇikāni
aśmagarbhakeśarāṇi preṣayanti| sarveṣu ca teṣu padmeṣu sūryamaṇḍalaṃ dṛśyate| sūryamaṇḍalasyopari
saptaratnamayaṃ chatraṃ saṃsthitaṃ| ekaikasmācca sūryamaṇḍalāt ṣaṣṭiraśmikoṭyo
niścerustā raśmayaḥ sarvāstasya brāhmaṇasya vaktre praviśanti| sahasrayojanapramāṇamātmabhāvaṃ
samanupaśyati pariśuddhaṃ tadyathā pariśuddhamādarśamaṇḍalaṃ| svakāyasya ca kukṣau ṣaṣṭibodhisattvakoṭīnayutaśatasahasrāṇi
padmeṣu paryaṅkopaviṣṭāṃ dhyāyamānāṃ paśyati| tānapi
sūryavigrahānātmanaḥ śirasi mālān paśyati| chatraṃ copari cākāśe yāvad brahmalokaparyante
sthitaṃ paśyati| nānāpadmāni sāmantake sthitāni paśyati| tebhyaśca padmebhyo divyānyatikrāntamānuṣāṇi
tūryāṇi niścaranti śṛṇoti ca| tatra ca rājānamāraṇeminaṃ paśyati, rudhiramrakṣitena
kāyena dhāvantaṃ sūkaramukhena vividhān bahuprāṇino bhakṣayante, bhakṣayitvā cairaṇḍavṛkṣamūle
niṣaṇṇaṃ| vividhāśca prāṇinaḥ samāgamya taṃ rājānaṃ bhakṣayanti yāvad asthiśaṅkalāvaśeṣaṃ
kṛtvā chorayanti| evaṃ punaḥ punastathaiva prādurbhavantaṃ sūkaramukhaṃ rudhiramrakṣitena
kāyena bahuvidhān prāṇino bhakṣayitvā eraṇḍamūle niṣaṇṇaṃ, vividhaiḥ prāṇibhiḥ
khādyamānamasthiśaṅkalāvaśiṣṭaṃ kṛtvā choritaṃ| punaraparaṃ rājaputrān paśyati sūkaramukhenāpare
gajamukhenāpare mahiṣamukhenāpare siṃhamukhenāpare vṛkamukhenāpare śṛgālamukhenāpare
śvamukhenāpare markaṭamukhena paśyati, śoṇitābhyukṣitagātrānanekavidhān prāṇino bhakṣayitvā
eraṇḍavṛkṣamūle niṣaṇṇān vividhaiḥ prāṇibhirbhakṣyamāṇān asthiśaṅkalāvaśiṣṭānutsṛṣṭān|
punarapi tenaiva kāyena sthitān tathaiva prāṇino bhakṣayataḥ paśyati| anyāṃśca rājaputrān
paśyati mahiṣarathābhirūḍhān sumanāpuṣpābhyalaṅkṛtān kupathena dakṣiṇābhimukhān gacchataḥ|
śakrabrahmalokapālāścāgatvā brāhmaṇasya kathayanti| "imāni brāhmaṇa padmāni bhāgaṃ kuru,
bhāgaṃ kṛtvā tataḥ prathamaṃ rājñaḥ saṃvibhāgamekaṃ padmamanuprayaccha, tata eṣāmapi rājaputrāṇāmekaikaṃ
padmaṃ dada, avaśiṣṭāni koṭṭarājñāṃ prayaccha, aparāṃ janasya"| śrutvā brāhmaṇa
prāha| "yathājñāpayanti devāḥ"|

atha sa brāhmaṇaḥ padmāni bhājayamāna eva pratibuddhaḥ, saṃvicintayamāna utthāyāsanāt punarvicintayati,
"hīnapraṇidhirayaṃ rājā cakravartī saṃsārasukhābhirato hīnā vāsyādhimuktiḥ sārdhamekatyai
rājaputrairekatyāḥ punā rājaputrāḥ śrāvakayānamākāṅkṣanti ye mayā mahiṣarathābhirūḍhā
dṛṣṭāḥ sumanāpuṣpairalaṅkṛtā dakṣiṇābhimukhā gacchanti| yacca mayā sarvasattvārthaṃ
mahāyajñasyārambhaṃ kṛtaṃ| yacca mayādhatriyāṃ varṣaśatāṃ jambūdvīpamanvāhiṇḍya sarvasattvā
anuttarāyāṃ samyaksaṃbodhau yāvat pratiṣṭhāpiṭāḥ| tad evaṃ mayā sarvajambūdvīpe gatānekāni
prāṇakoṭīnayutaśatasahasrāṇi triṣu puṇyakriyāvastuṣu samādāpitāni niveśitāni pratiṣṭhāpitāni|
tasyaitannimittaṃ yena mayā svapne mahāvabhāso dṛṣṭaḥ daśasu dikṣu buddhā bhagavanto
dṛṣṭāḥ| yacca mayā sarvaṃ jambūdvīpamanvāhiṇḍya strīpuruṣadārakadārikābhyaḥ piṇḍapātaṃ
yācayitvā bahuprāṇakoṭīnayutaśatasahasrāṇi triśaraṇakriyāvastuṣu sthāpitāni vinītāni niveśitāni
pratiṣṭhāpitāni| yacca mayā tathāgato'rhan samyaksaṃbuddhaḥ saptavarṣāṇyupanimantritaḥ
sarvopakaraṇaiḥ sārdhaṃ bhikṣusaṅghena, tena mama daśabhyo digbhyaḥ anyebhyo buddhakṣetrebhyaḥ
buddhairbhagavadbhiḥ padmānyanupreṣitāni| yacca mayānuttarāyāṃ samyaksaṃbodhau praṇidhānaṃ
kṛtaṃ, tena te buddhā saptaratnamayāni chatrāṇi visarjayanti| yatpunarmayā teṣu
padmeṣu sūryavigrahā dṛṣṭā, yacca raśmayo mukhe praviśamānā dṛṣṭāḥ, yaccāsau mahān ātmabhāvo
dṛṣṭaḥ, yacca sūryavigrahamālā dṛṣṭā, yacca kukṣau bodhisattvakoṭīnayutaśatasahasrāṇi padmeṣu
paryaṅkaniṣaṇṇāni dhyāyamānāni, imā evaṃrūpāḥ svapnā dṛṣṭāḥ, yacca me śakrabrahmalokapāla
dṛṣṭā ājñāpayantīmāni padmāni bhāgaṃ kuru, yacca mayā tāni padmāni bhāgaṃ kṛtvā dattāni|
yannvaham imāḥ svapnā buddhāya bhagavata ākhyāsye, kiṃhetukāḥ kiṃpratyayā mayaivaṃrūpāḥ
svapnā dṛṣṭā, yannvahaṃ tathāgataṃ pṛccheyaṃ"|

atha samudrareṇurbrāhmaṇaḥ tasyā eva rātryā atyayena bhojanaṃ sajjīkṛtvā kālyate eva yena bhagavāṃstenopajagāma,
upetya svayameva bhagavato hastaśaucamupanāmayati bhikṣusaṅghasya ca|
hastaśaucamupanīya prabhūtena khādanīyena bhojanīyena svahastaṃ saṃtarpayati saṃpravārayati,
saṃtarpayitvā saṃpravārayitvā bhikṣusaṅghamanekaparyāyena saṃtarpya saṃpravārya bhagavantaṃ
viditvā bhikṣusaṅghaṃ ca dhautahastamapanītapātraṃ nīcamāsanaṃ gṛhītvā bhagavataḥ purato
niṣaṇṇo dharmaśravaṇāya| atha rājāraṇemī tatraivābhyāgataḥ sārdhaṃ putrasahasreṇānekaiśca
prāṇisahasraiḥ parivṛtaḥ puraskṛtaḥ, sa yāvad yānasya bhūmistāvad yānena yātvā yānād
avatīrya padbhyāmevārāmaṃ prāvikṣat, praviśya ca yena bhagavāṃstenopajagāmopetya bhagavataḥ
pādau śirasā vanditvā bhikṣusaṅghasya ca bhagavataḥ purataḥ niṣaṇṇo dharmaśravaṇāya| atha
samudrareṇurbrāhmaṇo yathādṛṣṭāṃ svapnāṃ bhagavato nivedayati| bhagavān āha - "yattvaṃ brāhmaṇādrākṣīt
mahāntamavabhāsaṃ yenāvabhāsena gaṅgānadīvālikāsameṣu buddhakṣetreṣu buddhā
bhagavanto dṛṣṭā tava padmāni visarjayanti, teṣu ca padmeṣu sūryavigrahā dṛṣṭā raśmayaḥ pramuñcamānāste
ca raśmayastava mukhe praviśanti| yattvayā brāhmaṇa adhatrikāyāṃ varṣaśatāṃ
jambudvīpamāhiṇḍatā, tena tvayā gaṇanātikrāntāḥ sattvāstriṣu puṇyakriyāvastuṣu niveśitāḥ
pratiṣṭhāpitāśca, gaṇanātikrāntāśca sattvā anuttarāyāṃ samyaksaṃbodhau samādāpitā niveśitāḥ
pratiṣṭhāpitāḥ| yacca tvayā sarvasattvārthaṃ mahāyajñasyārambhaḥ kṛtastena tvaṃ brāhmaṇa
buddhā bhagavanto vyākariṣyantyanuttarāyāṃ samyaksaṃbodhau, ye daśasu dikṣu gaṅgānadīvālikāsameṣu
lokadhātuṣu tiṣṭhanti dhriyante yāpayanti dharmaṃ ca deśayanti, yaiśca tava padmāni
visarjitāni suvarṇapatrāṇi rūpyadaṇḍāni vaiḍūryakarṇikāni asmagarbhakeśarāṇi, teṣu ca sarveṣu
padmeṣu sūryavigrahā dṛśyante| idaṃ tasya svapnasya pūrvanimittaṃ| yattvaṃ brāhmaṇādrākṣīt
svapne ye daśausu dikṣu gaṅgānadīvālikāsameṣu lokadhātuṣu buddhā bhagavantastiṣṭhanti
dhriyante yāpayanti dharmaṃ ca deśayanti, tairbuddhairbhagavadbhiḥ saptaratnamayāni chatrāṇi
visarjitāni, yāni chatrāṇi copari cākāśe yāvad brahmalokaparyantaṃ saṃtiṣṭhanti| yasyāṃ
eva rātrau tvaṃ brāhmaṇānuttarāṃ samyaksaṃbodhimabhisaṃbhotsyase tasyāṃ eva rātrau daśasu
dikṣu gaṅgānadīvālikāsameṣu lokadhātuṣūdāraḥ kīrtiśabdaśloko'bhyudgacchate, upari ca
yāvad brahmalokaparyantaṃ kṛtvā na śakyante tava mūrdhānaṃ vyavalokayituṃ brahmādibhirdevalokairapi|
idaṃ tasya svapnasya pūrvanimittaṃ| yattvaṃ brāhmaṇādrākṣit mahāntamātmabhāvaṃ
yāvad brahmalokaṃ yacca sūryamaṇḍalānāṃ mālā śīrasi baddhā, tadye tvayā gaṇanātikrāntāḥ sattvāḥ
samādāpitā anuttarāyāṃ samyaksaṃbodhau, te ca tavābhisaṃbuddhabodherbrāhmaṇa buddhakṣetraparamāṇurajaḥsameṣu
lokadhātuṣu deśasu dikṣu sthitā anuttarāṃ samyaksaṃbodhimabhisaṃbhotsyante|
sarve ye tvayā bodhau samādāpitā te tavābhīkṣṇaṃ varṇaṃ udāhariṣyanti, "anena tathāgatenārhatā
samyaksaṃbuddhena vayaṃ prathamamanuttarāyāṃ samyaksaṃbodhau samādāpitā, yenāsmaitarhyanuttarāṃ
samyaksaṃbodhimabhisaṃbuddhā, eṣa cāsmākaṃ kalyāṇamitraṃ"| te buddhā
bhagavanto bodhisattvān visarjayiṣyanti tava pūjākarmaṇe, tataste bodhisattvā mahāsattvā
vividhairbodhisattvavikurvitaistava pūjāṃ kṛtvā, tatra tava sakāśāddharmaṃ śrutvā nānāvidhāḥ
samādhirdhāraṇīḥ kṣāntiśca pratilapsyante| te bodhisattvā mahāsattvāḥ svakasvakeṣu buddhakṣetreṣu
gatvā tava varṇaṃ uccārayiṣyanti ghoṣamanuśrāvayiṣyanti| idaṃ brāhmaṇa tasya svapnasya
pūrvanimittaṃ| yattvayā brāhmaṇa svapne dṛṣṭā bodhisattvakoṭīnayutaśatasahasrāṇi tāni
tava kukṣau praviśya padmeṣu paryaṅkopaviṣṭā dhyāyanti, abhisaṃbuddhabodhiśca tvaṃ brāhmaṇa
bahuprāṇakoṭīnayutaśatasahasrāṇi yānyanuttarāyāṃ samyaksaṃbodhau samādāpayiṣyasi avaivartikāni
sthāpayiṣyasyanuttarāyāṃ samyaksaṃbodhau| te tava parinirvṛtasya brāhmaṇānuttareṇa
parinirvāṇena buddhakṣetraparamāṇurajaḥsameṣu kalpeṣu paścāddaśāsu dikṣvanyeṣu buddhakṣetreṣu
te buddhā bhagavanto dharmeṇa rājyaṃ kārayantastava varṇaṃ bhāṣiṣyanti| "evam asaṃkhyeyeṣu
kalpeṣvatikrānteṣu evaṃnāmā tathāgato abhūd arhan samyaksaṃbuddhaḥ, tena tathāgatenārhatā
samyaksaṃbuddhena vayamanuttarāyāṃ samyaksaṃboddhau samādāpitā vinītā niveśitāḥ pratiṣṭhāpitā
avaivartikāśca sthāpitā, yena vayametarhyanuttarāṃ samyaksaṃbodhimabhisaṃbuddhāḥ,
dharmarājyaṃ ca pratilabdhāḥ"| idaṃ brāhmaṇa tasya svapnasya pūrvanimittaṃ| yattvaṃ brāhmaṇa
svapne dṛṣṭavān sūkaramukhena yāvacchvamukhena rudhiramrakṣitena gātreṇānekavidhāṃ
prāṇino bhakṣayitvā hīna eraṇḍamūle niṣaṇṇāste'pyanye vividhaiḥ prāṇibhirbhakṣyante yāvadasthiśaṅkalāvaśeṣā
utsṛjyante, punarapyāpyāyitakāyā rudhirābhyaktena kāyena yāvacchvamukhena
bahuvidhāṃ prāṇino bhakṣayitvā punarhīnasyairaṇḍavṛkṣasya mūle niṣaṇṇā vividhaiśca prāṇibhiḥ
khādyante| te tvayā mohapuruṣāstrividhe puṇyakriyāvastuni samādāpitā prātiṣṭhāpitā dāne
yame saṃyame ca, te deveṣu cyavanaduḥkhamabhilaṣanti, manuṣyeṣu jarāvyādhimaraṇāpriyasaṃprayogapriyavinābhāvaduḥkhāṃ
preteṣu kṣutpipāsaduḥkhaṃ tiryakṣvanyonyabhakṣaṇaduḥkhaṃ nārakeṣu
dāhacchedavadhabandhananānāvidhakāraṇādiduḥkhamabhilaṣanti| trividhe ca puṇyakriyāvastuni
pratiṣṭhāpitā deveṣu devarājyamabhilaṣanti manuṣyeṣu caikadvīpaiśvaryamākāṅkṣante|
teṣāṃ tatra sarvasattvāḥ paribhogaṃ gacchanti, te'pi ca sarvasattvānāmāhāraparibhogaṃ gacchanti|
evaṃ te mohapuruṣāḥ sarve tvayā trividhe puṇyakriyāvastuni pratiṣṭhāpitāstavopāsakā
bhaviṣyanti| idaṃ brāhmaṇa tasya svapnasya pūrvanimittaṃ| yattvaṃ brāhmaṇa svapnamadrākṣīt
apare manuṣyā mahiṣarathābhirūdhāḥ sumanāmālālāṅkṛtaśirasaḥ apathena dakṣiṇābhimukhaṃ gacchanti,
te'pi tvayā brāhmaṇa kulaputrāḥ triṣu puṇyakriyāvastuṣu pratiṣṭhāpitāḥ kevalamātmadamanārthaṃ
ātmaśamanārthaṃ śrāvakayānasaṃprasthitāḥ, teṣāṃ śrāvakayānasaṃprasthitānāṃ brāhmaṇa
pudgalānāmidaṃ purvanimittaṃ"||

atha khalu kulaputra brāhmaṇaḥ samudrareṇū rājānamāraṇeminametadavocat - "durlabhaṃ mahārāja
manuṣyatvaṃ, durlabhā kṣaṇasaṃpat, durlabhamudumbarapuṣpasadṛśānāṃ tathāgatānāmarhatāṃ samyaksaṃbuddhānāṃ
prādurbhāvo loke, durlabhaḥ kuśaladharme chandaḥ, durlabhaṃ samyakpraṇidhānaṃ|
duḥkhotpattibhūtaṃ mahārāja devarājatvaṃ, duḥkhotpattibhūtaṃ mahārāja manuṣyeṣu caikadvīpaiśvaryarājatvaṃ,
duḥkhotpattibhūtaṃ dvistriścāturdvīpikarājatvaṃ| ciraṃ mahārāja saṃsāraduḥkhamanubhavitavyaṃ|
anavasthitā mahārāja vāyuvegacapalā devamanuṣyasaṃpattayo, dakacandropamā
bālāḥ pañcabhiḥ kāmaguṇairatṛptā viṣayeṣu mattā devamāṇuṣāṃ śriyamabhilaṣanti|
te bālāḥ punaḥ punarnarakeṣu kāraṇāduḥkhamanubhavanti tiryakṣu saṃmohaduḥkhaṃ preteṣu kṣutpipāsāduḥkhaṃ
manuṣyeṣu priyaviprayogaduḥkhaṃ deveṣu cyavanaduḥkhaṃ punargarbhavāsaduḥkhaṃ
parasparaśīrṣaprapātanaduḥkhaṃ anyonyabhakṣaṇaduḥkhaṃ, evaṃ bhramamāṇā bālā duḥkhamanubhavanti|
tatkasmāddhetoḥ ?, kalyāṇamitravirahitāḥ samyakpraṇidhānaṃ na kurvanti na vyāyamanti
aprāptasya prāptaye'nadhigatasyādhigamāyāsākṣātkṛtasya sākṣātkriyāyai| evaṃ mūrkhā bālāḥ
khidyante bodhicittena yatra sarvaduḥkhakṣayo bhavati, saṃsāreṇa ca na khidyante nodvijanti
yatra punaḥ punarduḥkhotpattirbhavati| parīkṣasva mahārāja yathā saṃsāraḥ sarvaduḥkhānāṃ
bhājanabhūtaḥ| tasmāttarhi tvaṃ mahārāja kṛtādhikāro bhagavataḥ śāsane'varopitakuśalamūlastriṣu
ratneṣu labdhaprasādaḥ, bhagavato dattadāno mahābhogatāyai rakṣitaśīlaḥ svargopapattipratilābhāya
śruto bhagavato'ntikāddharmaṃ prajñāmahādharmapratilābhāya te saṃpatsyante|
yaṣṭayajñastvaṃ mahārāja utpādāyanuttarāyāṃ samyaksaṃbodhau cittaṃ"| āha, "alaṃ brāhmaṇa,
nāhaṃ brāhmaṇānuttarāṃ samyaksaṃbodhimabhilaṣāmi saṃsārābhirataḥ, yanmahābrāhmaṇa mayā dānaṃ
dattaṃ śīlaṃ rakṣitaṃ dharmaḥ śrutaḥ| durlabhā hi brāhmaṇānuttarā samyaksaṃbodhiḥ"|

dvirapi samudrareṇurbrāhmaṇo rājānamāha - "śuddho mahārāja bodhimārgaḥ| āśayena praṇidhānaṃ
kartavyaṃ| paripūryābhiprasannaḥ sa mārgo'dhyāśayena viśuddhaḥ| ṛjuḥ sa mārgaḥ aśaṭhaḥ| śuddhaḥ
sa mārgaḥ kleśapravāhakatvāt| vipulo'sau mārgaḥ anāvarṇatvāt| samavasaraṇaḥ sa mārgaḥ
cintanāya| nirbhayaḥ sa mārgaḥ sarvapāpākaraṇatayā| sumṛduḥ sa mārgaḥ dānapāramitayā| śītalaḥ
sa mārgaḥ śīlapāramitayā| nirāśrayaḥ sa mārgaḥ kṣāntipāramitayā| adhiṣṭhānāśrayaḥ sa
mārgaḥ vīryapāramitayā| anāvilaḥ sa mārgaḥ dhyānapāramitayā| suviditaḥ sa mārgaḥ prajñāpāramitayā|
suprasannaḥ sa mārgo mahāmaitryā| svabhāvajñānānugataḥ sa mārgaḥ mahākaruṇayā| sadānanditaḥ
sa mārgaḥ mahāmuditayā| akliṣṭaḥ sa mārgaḥ upekṣayā| apagatakaṇṭakaḥ sa mārgaḥ
kāmavyāpādavihiṃsāvitarkaiḥ| kṣemaṃgamanaḥ sa mārgo'pratihatacittatayā| dhūrtavirahitaḥ sa
mārgaḥ rūpaśabdagandharasasparśaviditatvāt| nihatamārapratyarthikaḥ sa mārgaḥ dhātvāyatanasuvimṛṣṭatvāt|
suprabodhaḥ sa mārgaḥ avidyāndhakāranirāvaraṇatvāt| dṛḍhavīryasattvacittagamanaḥ
sa mārgaḥ apagataśrāvakapratyekabuddhamanasikāratvāt| utsoḍhaḥ sa mārgaḥ sarvatathāgatādhiṣṭhitatvāt|
mahāratnaniṣpādakaḥ sa mārgaḥ sarvajñatāratnānukūlatvāt| sadāprakāśitaḥ
sa mārgaḥ asaṅgajñānasya bhagavataḥ| kuśalamūladeśakānucīrṇaḥ sa mārgaḥ sarvatathāgatānugṛhītatvāt|
duṣṭakleśānukūlavigataḥ sa mārgaḥ anunayapratighaprahīṇatvāt| nihatarajaḥ sa mārgaḥ
vyāpādakhilakrodhāpagatatvāt| sugatigamanīyaḥ sa mārgaḥ sarvākuśalavirahitatvāt| kṣemaṃgamo
mahārāja saṃbodhimārgaḥ nirvāṇaparyavasānaḥ| utpādaya mahārāja bodhicittaṃ"| rājā
prāha - "ayaṃ brāhmaṇa tathāgataḥ aśītivarṣasāhasrikāyāṃ prajāyāṃ loka utpanno, na śakyaṃ
tathāgatena sarve'pāyaḥ śamayituṃ| ye sattvā avaruptakuśalamūlaste sattvāḥ phale sthitāḥ,
kecit samādhidhāraṇīkṣāntiṣu niṣpannāḥ, utkṛṣṭakuśalamūlāstu ye sattvāste bodhau avaivartyāḥ
saṃvṛttāḥ, kecidavaruptakuśalamūlāḥ devamanuṣyaśriyamanubhavanti| svakasvakaiḥ sattvāḥ
kuśalākuśalaiḥ karmabhirbhramanti| katame sattvā bhagavatā vinītāḥ sadekasattvasyāpi duḥkhaṃ
na praśāntaṃ, kṣetrabhūtaḥ kevalaṃ bhagavata āśrayaḥ, nānavaruptakuśalamūlānāṃ sattvānāṃ
duḥkhamocanaṃ karoti| utpādayāmyahaṃ bodhicittaṃ| bodhisattvacaryāṃ caraṃstenāhaṃ mahājñānasamucchrayeṇa
acintyenodāreṇa dharmamukhapraveśena sattvān vinayeyaṃ buddhakāryaṃ ca kuryāṃ|
na kevalamasmiṃ kliṣṭe buddhakṣetre bodhāya cittaṃ pariṇāmayeyaṃ| yadyahaṃ tādṛśaṃ buddhakṣetraṃ
labheyamutpādayeyamahaṃ bodhicittaṃ, tadāhaṃ bodhisattvacaryāṃ cariṣyāmi yadāhamanuttarāṃ
samyaksaṃbodhiṃ ca spṛśeyaṃ, sarvaṃ ca tatra buddhakṣetre sattvānāṃ duḥkhaṃ praśamayeyaṃ"|

atha khalu kulaputra ratnagarbhastathāgato'rhan samyaksaṃbuddhastādṛśamṛddhyabhisaṃskāramabhisaṃskṛtavān
tadādarśavyūhaṃ nāma samādhiṃ samāpannaḥ| tathā samāhitena bhagavatā ādarśavyūhe
samādhau tathārūpāvabhāsaḥ prādurbhūtaḥ, yenāvabhāsena daśasu dikṣvekaikasyāṃ diśi sahasrabuddhakṣetraparamāṇurajaḥsamā
lokadhātavaḥ sarvaguṇavyūhā dṛṣyante; keṣucid buddhā bhagavantaḥ
parinirvṛtāḥ, keṣucit parinirvāṇāya saṃsthitāḥ; yatra ca bodhisattvā mahāsattvā bodhivṛkṣamūle
niṣaṇṇā māraṃ parājayanti, yatra cācirābhisaṃbuddhā dharmacakraṃ pravartayanti,
yatra cācirapravṛttadharmacakraṃ dharmaṃ deśayanti, yatra ca buddhānāṃ bodhisattvānāṃ
sphuṭāṃ buddhakṣetrāṃ, yatra śrāvakapratyekabuddhānāmutpādo nāsti, yatra ca śrāvakapratyekabuddhā
utpadyante, yatra ca śūnyaṃ buddhakṣetraṃ buddhebhyo bodhisattvebhyaḥ śrāvakapratyekabuddhebhyaḥ;
kvacit kliṣṭaṃ buddhakṣetraṃ pañcakaṣāyaṃ, kvacit pariśuddhamapagatapañcakaṣāyaṃ,
kvacidutkṛṣṭāḥ sattvāḥ, kvaciddhīnāḥ, kvaciddīrghāyuṣkāḥ, kvacidalpāyuṣkāḥ; kānicidbuddhakṣetrānyagninā
saṃvartante, kānicidudakena, kānicidvāyunā; kvacidvivartante, kvacidvivṛttāstiṣṭhanti;
te sarva udāreṇāvabhāsena sphuṭāḥ saṃdṛśyante| sarvāvatī sā parṣattāṃ dṛṣṭvā
buddhakṣetre guṇavyūhān, samudrareṇurbrāhmaṇaḥ punā rājānametadavocat - "paśya mahārājaitān
buddhakṣetraguṇavyūhān, utpādaya mahārājanuttarāyāṃ samyaksaṃbodhau cittaṃ, gṛhāṇa
mahārāja buddhakṣetraṃ yādṛśamākāṅkṣasi"|

athāraṇemī rājā yena bhagavāṃstenāñjaliṃ praṇamya bhagavantametadavocat - "kena bhagavan karmaṇā
bodhisattvo mahāsattvaḥ pariśuddhaṃ buddhakṣetraṃ parigṛhṇāti, kena karmaṇāpariśuddhaṃ;
utkṛṣṭāḥ sattvāḥ kena karmaṇā, yāvaddīrghāyuṣkāḥ sattvā vistaraḥ"| bhagavān āha - "praṇidhānavaśena
mahārāja bodhisattvo mahāsattvaḥ pariśuddhaṃ buddhakṣetraṃ parigṛhṇāti apagatapañcakaṣāyaṃ,
praṇidhānenāpariśuddhaṃ"| rājā prāha - "ahaṃ bhadanta bhagavan nagaraṃ praviśyaikāgre
niṣadya praṇidhānaṃ cintayiṣyāmi, tathārūpaṃ me buddhakṣetramapagatapañcakaṣāyaṃ
rocate tatremā subhavacaryā pariṇāmayiṣyāmi"| bhagavān āha - "yasyedānīṃ mahārāja kālaṃ
manyase"| atha khalu kulaputra rājāraṇemī bhagavataḥ pādau śirasā vanditvā bhikṣusaṅghaṃ ca
triṣkṛtvaḥ pradakṣiṇīkṛtya bhagavato'ntikāt prakāntaḥ| nagaraṃ praviśya svake gṛha ekāgraḥ
pratisaṃlīno niṣaṇṇaḥ, buddhakṣetrapraṇidhānaṃ vyūhaṃ cintayati|

atha khalu samudrareṇurbrāhmaṇaḥ jyeṣṭhaṃ rājaputramanimiṣamāmantrayati| "utpādaya tvamanimiṣānuttarāyāṃ
samyaksaṃbodhau cittaṃ| yacca tvayā tribhiḥ puṇyakriyāvastubhiḥ śubhaṃ caratā
puṇyamārjitaṃ tatsarvamanuttarayāṃ samyaksaṃbodhau pariṇāmayā"| sa prāha - "ahamapyupādhyāya
svagṛhaṃ gatvaikākī rahogato niṣadya buddhakṣetraguṇavyūhāṃścintayiṣyāmi| yadi bodhāya
cittamutpatsyate, punarāgamya bhagavataḥ sakāśaṃ bodhicittaṃ pariṇāmayiṣyāmi"| ataḥ so'pi
rājaputro bhagavataḥ pādau śirasābhivandya bhikṣusaṅghasya ca triṣkṛtvaḥ pradakṣiṇīkṛtvā
bhagavato'ntikāt prakāntaḥ, svakaṃ niveśanaṃ gatvā ekākī rahogato niṣadya buddhakṣetraguṇavyūhaṃ
cintayati| atha khalu kulaputra samudrareṇurbrāhmaṇo'grapurohito dvitīyaṃ rājaputraṃ
nimantrayitvovāca, "utpādaya tvaṃ kumāra bodhicittaṃ", vistareṇa peyālaṃ yāvat, sarvarājaputrasahasraṃ
bodhau samādāpayati, caturaśītiḥ koṭṭarājasahasrāṇi, anyāni ca navatiḥ koṭyaḥ
sattvānāṃ bodhau samādāpayati| te'pi sarva evamāhuḥ, "vayamapi svasvagṛhaṃ gatvaikākino
niṣadya buddhakṣetraguṇavyūhaṃ cintayiṣyāmaḥ"| evamuktvā sarva eva svagṛhāṇi gatvaikākino
niṣaṇṇāḥ saptavarṣāṇi buddhakṣetraguṇavyūhapraṇidhānāni cintayanti||

atha khalu kulaputra samudrareṇorbrāhmaṇasyaivaṃ apareṇa samayena cetasaḥ parivitarka udāpādi|
"mayā khalvanuttarāyāṃ samyaksaṃbodhau bahuprāṇakoṭīnayutaśatasahasrāṇi samādāpitāni| ayaṃ
ca mayā buddho bhagavān saptavarṣāṇi sarvopakarṇairupanimantritaḥ sārdhamaparimitena bhikṣusaṅghena|
yadi ca mamānuttarāyāṃ samyaksaṃbodhau āśā paripūryate tathā cāyaṃ praṇidhānaṃ
saṃpadyate yad ahaṃ devāsuragandharvayakṣarākṣasakumbhāṇḍān asmin mahāyajñe samādāpayāmi"|

atha kulaputra samudrareṇurbrāhmaṇaḥ purohito vaiśravaṇamākāṅkṣate darśanāya| atha khalu vaiśravaṇo
mahārājānekairyakṣaśatasahasraiḥ parivṛtaḥ puraskṛto yena samudrareṇurbrāhmaṇastenopajagāmopetya
samudrareṇorbrāhmaṇasyāgrataḥ sthitvaitadavocat - "kiṃ brāhmaṇa matto hyākāṅkṣase
?" brāhmaṇaḥ prāha - "ko bhavān ?" vaiśrāvaṇaḥ prāha - "śrutaṃ tvayā brāhmaṇāsti vaiśravaṇo
nāma yakṣādhipatiḥ| so ahaṃ; brāhmaṇa kim ājñāpayasi kiṃ karavāṇi?"| brāhmaṇaḥ prāha|
"śṛṇu yakṣādhipate'haṃ bhagavatpūjāṃ kariṣye, tvamatrautsukyamāpadyasva"| sa prāha -
"tathāstu yathā tvaṃ brāhmaṇākāṅkṣase"| "tena hi tvaṃ mahārāja yākṣān asmākaṃ vacanenānuttarāyāṃ
samyaksaṃbodhau samādāpaya| evaṃ ca punaḥ samādāpaya, sacedyūyaṃ yakṣā anuttarāyāṃ
samyaksaṃbodhāvarthikā gacchata, yūyaṃ pārāt samudrasya gośīrṣaṃ uragasāracandanamānayantu,
apare bhagavato'rthe gandhamapare vividhāṃ puṣpān, yenāhaṃ divasedivase bhagavataḥ pūjāṃ
kariṣyāmi"| "evamastu brāhmaṇa", vaiśravaṇo mahārājā tasya brāhmaṇasya pratiśrutya tatraivāntarhitaḥ
bherīmāhatya yakṣarākṣasāṃ sannipātyaitadavocat - "yat khalu mārṣā jānīyuḥ, ayaṃ
jambudvīpe samudrareṇurnāma brāhmaṇo rājño'raṇemino'grapurohitaḥ, taṃ ratnagarbhaṃ tathāgatamarhantaṃ
samyaksaṃbuddhaṃ sārdhaṃ bhikṣusaṅghena saptavarṣāṇi sarvopakaraṇairupasthāsyati|
tadyuṣmābhistat kuśalamanumoditavyaṃ, tena ca yūyaṃ kuśalamūlenānuttarāyāṃ samyaksaṃbodhau
cittamutpādayatā"| tena khalu punaḥ samayena bahuyakṣarākṣasakoṭīnayutaśatasahasrāṇi
añjaliṃ kṛtvocuḥ| "yaḥ samudrareṇorbrāhmaṇasya puṇyābhisyandaḥ kuśalābhiṣyando ratnagarbhaṃ
tathāgatamarhantaṃ samyaksaṃbuddhaṃ saptavarṣāṇi sarvopakaraṇairupatiṣṭhati sārdhamaparimitena
bhikṣusaṅghena, tatsarvaṃ vayaṃ puṇyaskandhamanumodāmastena ca kuśalamūlenānuttarāṃ
samyaksaṃbodhimabhisaṃbuddhyemahi"| vaiśravaṇo mahārājaḥ prāha - "śṛṇvantu bhavantaḥ,
yaḥ kaścid yuṣmākaṃ kuśalamūlenārthikaḥ puṇyārthī sa saptavarṣān pārāt samudrasya gośīrṣoragasāracandanamānayatu,
yena samudrareṇurbrāhmaṇo bhagavato bhikṣusaṅghasya cāhāraṃ sajjīkuryāt"|
tato dvānavatiyakṣasahasrāṇi ekakaṇṭhenodāhṛtavantaḥ| "vayaṃ mārṣā imān saptavarṣān
gośīrṣamuragasāracandanamānayiṣyāmo, yena samudrareṇurbrāhmaṇo bhagavato'rthāyāhāraṃ sajjīkariṣyati
bhikṣusaṅghasya ca"| ṣaṭcatvāriṃśadyakṣasahasrāṇi kathayanti| "vayaṃ gandhamānayiṣyāmaḥ"|
dvāpañcāśadyakṣasahasrāṇi kathayanti| "vayaṃ vicitrān puṣpān ānayiṣyāmaḥ"| viṃśadyakṣasahasrāṇi
kathayanti| "vayaṃ vividharasāyanānāmojāṃ gṛhnīmo bhagavato'rthāya bhikṣusaṅghasya
ca, yadannapānasajjīkṛtaṃ bhaviṣyati tatraujāṃ prakṣepsyāmaḥ"| saptatiryakṣasahasrāṇi
kathayanti| "vayaṃ mārṣā bhagavato'rthāyāhāraṃ sajjīkariṣyāmo bhikṣusaṅghasya ca"|

atha khalu kulaputra samudrareṇurbrāhmaṇo viruḍhakasya mahārājasyākāṅkṣati darśanaṃ| tato virūḍhako
mahārājā yena samudrareṇurbrāhmaṇastenopajagāmopetya yāvad anekakumbhāṇḍakoṭīnayutaśatasahasrāṇi
anuttarāyāṃ samyaksaṃbodhau cittānyutpādayanti| evaṃ virūpākṣo dhṛtarāṣṭro
bahunāgagandharvakoṭīnayutaśatasahasrāṇyanuttarāyāṃ samyaksaṃbodhau cittānyutpādayanti| atha
khalu dvitīyikāyāścāturdvīpikāyā lokapālā buddhānubhāvenāgatāḥ samudrareṇorbrāhmaṇasya
sakāśat, tān api brāhmaṇaḥ samādāpayati| te'pi gatvā svakaṃ svakaṃ parṣadamanuttarāyāṃ samyaksaṃbodhau
samādāpayanti, yāvat trisāhasramahāsāhasrāt koṭīśataṃ vaiśravaṇānām saparṣatkānāmanuttarāyāṃ
samyaksaṃbodhau samādāpayanti, koṭīśataṃ vīrūḍhakānām koṭiśataṃ virūpākṣāṇāṃ
koṭiśataṃ dhṛtarāṣṭrāṇāṃ sapārṣadyānāmanuttarāyāṃ samyaksaṃbodhau samādāpayanti|

atha khalu kulaputra samudrareṇorbrāhmaṇasyaitad abhavat| "yadyahamanuttarāṃ samyaksaṃbodhimabhisaṃbuddhyeyaṃ
āśā ca samṛdhyeta yadi ca me praṇidhiḥ samṛdhyeta, virūḍhakānāṃ tadahaṃ
kārayeyaṃ kāraṃ, asmin mahāyajñe tat sattvānāṃ saṃvibhajeyaṃ, anuttarāyāṃ samyaksaṃbodhau
samādāpayeyaṃ| sacedahamanena puṇyenānuttarāṃ samyaksaṃbodhimabhisaṃbuddhyeyañchakro mamādya
devānāmindro darśanāyopasaṃkrāmatu, suyamo devaputraḥ saṃtuṣito devaputraḥ sunirmito devaputraḥ
paranirmitavaśavartī ca devaputraḥ darśanāyopasaṃkrāmatu"| sahacittotpādādeva kulaputra
samudrareṇorbrāhmaṇasya śakro devānāmindro darśanāyopasaṃkrāntaḥ, suyāmaśca devaputraḥ
saṃtuṣitaśca devaputraḥ sunirmitaśca devaputraḥ paranirmitavaśavartī ca devaputraḥ taṃ
brāhmaṇaṃ darśanāyopasaṃkrāntaḥ| tāṃ samudrareṇurbrāhmaṇaḥ pṛcchati| "ke bhadantaḥ?" pañcadevarājānaḥ
svakasvakā nāmagotrāṇyanuśrāvayanti| evaṃ cāhuḥ| "kiṃ bhoḥ brāhmaṇāsmākamājñāpayasi?|
kānyasmābhirasmin mahāyajñe upakaraṇānyupasthāpayitavyāni ?" brāhmaṇaḥ prāha| "yāni
yuṣmākaṃ devaloke sarvaviśiṣṭāni ratnamayāni kūṭāgārāṇi ratnavṛkṣā vā kalpavṛkṣā vā gandhavṛkṣā
vā puṣpavṛkṣā vā phalavṛkṣā divyāni cīvarāṇi divyāsanāni divyāni prajñapanāni divyāni
ratnabhājanāni divyānyalaṅkāracchatradhvajapatākābharaṇāni divyāni ca vādyāni tairvastubhiḥ
sarvajambūdvīpamalaṅkuruta bhagavato'rthāya bhikṣusaṅghasya ca"| "evam astu mārṣāste"
pañcadevarājāno brāhmaṇasya pratiśrutya brāhmaṇasyāntikāt prākāntā devalokaṃ gatā gatvā
veṭakaṃ devaputramāveṭukaṃ devaputraṃ rohiṇaṃ devaputraṃ korabhanandaṃ devaputramāmantrayitvaivamāhuḥ|"
gacchata yūyaṃ mārṣā jambūdvīpamavatīrya jambūvanaṃ udyānamevaṃvidhenālaṅkāraviśeṣenaivaṃvidhairāsanaiḥ
saṃstatairalaṅkuruta yathaivāyaṃ devaloko'laṅkṛtaḥ| evaṃvidhameva
bhagavato'rthāya ratnamayaṃ kūṭāgāraṃ kārayata yādṛśo'yaṃ ratnaniryūhaḥ kūṭāgāra īdṛśaṃ
mārṣā kūṭāgāraṃ kārayata"| te pañcadevaputrā devarājñaḥ pratiśrutya jambūdvīpamavatīrya
ekarātryā sarvaṃ jambūvanamudyānamevaṃrūpeṇālaṅkāreṇa ratnavṛkṣairyāvaddhvajairalaṅkṛtaṃ|
evaṃrūpaḥ kūṭāgāro bhagavato'rthāya kṛtastadyathā śakrasya devānāmindrasya ratnaniryūhaḥ
kūṭāgāraḥ sarvākārapariniṣṭhitaṃ kṛtsnaṃ ca jambūvanaṃ divyenālaṅkāreṇālaṅkṛtya devarājānāṃ
saṃkramyārocayanti| "yat khalu mārṣā jānīyuryathaivāyaṃ devalokaḥ svabhyalaṅkṛtaḥ tathaiva
jambūvanodyānaṃ divyairalaṅkāraviśeṣaiḥ svalaṅkṛtaṃ sarvākārapariniṣṭhitaṃ, evaṃrūpaśca
sarvaratnamayaḥ kūṭāgāro bhagavato'rthāya kṛtaḥ tadyathā śakrasya devānāmindrasya ratnaniryūhaḥ
kūṭāgāraḥ| na hi mārṣā devalokasya jambudvīpe ca jambūvanasyodyānasya kiṃcidapyasti
nānākaraṇaṃ"| atha te pañcadevarājānaḥ śakrasuyāmasaṃtuṣitāḥ sunirmitaparanirmitavaśavartī
jambūdvīpamavatīrya samudrareṇuṃ brāhmaṇamupasaṃkramyaivamāhuḥ| "alaṅkṛtaṃ brāhmaṇa bhagavato'rthāya
bhikṣusaṅghasya ca jambūvanaṃ| kimasmābhirbhūyaḥ karaṇīyaṃ ?"| evamukte samudrareṇurbrāhmaṇaḥ
pañcadevaputānetadavocat - "yūyaṃ khalu pañcadevarājānaḥ pṛthagdevanikāye
rājyaṃ kārayata tatra yuṣmākaṃ vaśo vartate, gacchata rājānaḥ svakasvakāṃ devaparṣadāṃ, sannipātayata
jambūdvīpe, bhagavantaṃ darśanāyopasaṃkrāmata vandanāya paryupāsanāya bhiksusaṅghaṃ
ca, bhagavataścāntikāddharmaṃ śṛṇvata"| atha te pañcadevarājānaḥ svakasvakeṣu sthānāntareṣu
gatvā śakro devānāmindro devāṃstrayastriṃśān sannipātyaivamāhuḥ - "yut khalu mārṣā
jānīyurjambudvīpe'raṇemino rājñaḥ samudrareṇurnāma brāhmaṇaḥ agrapurohitaḥ, sa ratnagarbhaṃ
tathāgataṃ saptavarṣāṇi sarvopakaraṇairupanimantrya pratimānayati sārdhamaparimitena bhikṣusaṅghena|
asmābhiśca bhagavato'rthāya bhikṣusaṅghasya ca sarva ārāmo'laṅkṛtaḥ, tadyūyaṃ
kuśalamūlamanumodyānuttarāyāṃ samyaksaṃbodhau cittamutpādayata samudrareṇorbrāhmaṇasya
samādāpanayā"| tena khalu punaḥ samayena bahavastrayastriṃśaddevakoṭīnayutaśatasahasrā añjaliṃ
pragṛhya vācamudīrayanti| "anumodāmo mārṣā evaṃ puṇyaskandhaṃ tayā cānumodanayā yatpuṇyamasmākaṃ
syāttatsarvaṃ anuttarāyāṃ samyaksaṃbodhau pariṇāmayāmaḥ"| suyāmo devaputro yāmān
devān sannipātya vistareṇa peyālaṃ tuṣitanirmāṇaratidevaputraḥ paranirmito devaputraḥ paranirmitavaśavartino
devān sannipātya yāvad bahūni devaputrakoṭīnayutaśatasahasrāṇyañjaliṃ
pragṛhya vācaṃ bhāṣante sma| "anumodāmo vayaṃ mārṣā yat kuśalamūlaṃ tasmācca kuśalamūlatyatpuṇyaṃ
tatsarvamanuttarāyāṃ samyaksaṃbodhau pariṇāmayāmaḥ| tena hi mārṣā gacchāmo jambudvīpamavatarāmaḥ
bhagavato darśanāya vandanāya paryupāsanāya dharmaśravaṇāya ca bhikṣusaṅghaṃ
ca"| te pañcadevarājāno rātrāvekaiko devarājñaḥ strīpuruṣadārakadārikābhirbahuprāṇakoṭīnayutaśatasahasraiḥ
sārdhaṃ jambudvīpamavatīrya bhagavataḥ pādau śirasābhivandya bhikṣusaṅghaṃ
ca bhagavato'ntikād dharmaṃ śṛṇvanti| devā gaganatalasthā bhagavantaṃ divyaiḥ kusumotpalapadmakumudapuṇḍarīkasumanāvārṣikātimuktakacampakamāndāravamahāmāndāravapuṣpavṛṣṭyāvakiranti,
divyāni ca vādyāni pravādayanti|

punaraparaṃ kulaputra samudrareṇorbrāhmaṇasya evaṃ cetasi cetaḥparivitarka udapādi| "yadi mamānuttarāyāṃ
samyaksaṃbodhau āśā paripūryate, tadayaṃ mama praṇidhiḥ saṃpadyate yadidamasurāṃ
bodhau samādāpayeyaṃ"| sahacittotpādena kulaputra pañcāsurendro yenāsau brāhmaṇastenopasaṃkrāntā,
upasaṃkramya yāvadbahvasurakoṭīnayutaśatasahasrāṇi brāhmaṇasya vacanena sastrīpuruṣadārakadārikā
anuttarāyāṃ samyaksaṃbodhau cittānyutpādayanti, bhagavataśca sakāśamupagamya
dharmaṃ śṛṇvanti, vistareṇa peyālaṃ| evaṃ sa brāhmaṇo māramākāṅkṣate| tena khalu punaḥ
samayena pūrṇo nāma māra āgatya yāvadanekairmārakoṭīnayutaśatasahasrairmārakāyikairdevaputrasiḥ
sastrīpuruṣadārakadārikairanuttarāyāṃ samyaksaṃbodhau cittānyutpāditāni yāvadupasaṃkrāntā
dharmaśravaṇāya|

atha khalu kulaputra samudrareṇurbrāhmaṇaḥ ketapuriṃ nāma mahābrahmāṇamākāṅkṣate upasaṃkramaṇāya|
yāvadbrāhmaṇasya sakāśāt pratiśrutya brahmalokāt, yāvad bahuprāṇikoṭīniyutaśatasahasrāṇi
anuttarāyāṃ samyaksaṃbodhau cittānyutpādayanti, tataścāvataranti bhagavantaṃ darśanāya
vandanāya paryupāsanāya bhikṣusaṅghasya ca, bhagavataścāntikāddharmāśravaṇāya| atha khalu
kulaputra samudrareṇurbrāhmaṇo dvitīyāyāṃ cāturdvīpikāyāṃ śakramākāṅkṣate suyāmaṃ saṃtuṣitaṃ
sunirmitaṃ paranirmitavaśavartinaṃ ca devaputramākāṅkṣate darśanāya| te'pi pañcadevarājāno
bhagavato'nubhāvena brāhmaṇasya sakāśamupasaṃkrāntastān brāhmaṇaḥ samanuśiṣṭavān| te'pi
svakāni bhavanāni gatvā svakāṃ parṣadaṃ brāhmaṇahastena samādāpayanti| evaṃ bahubhistrayastriṃśaddevaniyutaśatasahasrairanuttarāyāṃ
samyaksaṃbodhau cittānyutpāditāni sastrīpuruṣadārakadārikaiste
ca sahaśakreṇemāṃ cāturdvīpikāmāgatā bhagavantaṃ darśanāya vandanāya paryupāsanāya
bhikṣusaṅghaṃ ca, bhagavataścāntikāddharmaṃ śrotuṃ| evaṃ suyāmaḥ saṃtuṣitaḥ sunirmitaḥ
paranirmitavaśavartī devaputraḥ yāvat paranirmitavaśavartikān devān bodhāya samādāpayitvā
bahubhiḥ paranirmitavaśavartidevakoṭīniyutaśatasahasraiḥ sastrīpuruṣadārakadārikairanuttarāyāṃ
samyaksaṃbodhau kṛtacittotpādaiścāturdvīpikāmāgatā bhagavantaṃ darśanāya vandanāya
paryupāsanāya bhikṣusaṅghaṃ ca, bhagavataścāntikāddharmaṃ śrotuṃ| evaṃ dvitīyāyāṃ cāturdvīpikāyāṃ
asurendrā mārā brahmāṇaḥ, evaṃ tṛtīyāyāṃ cāturdvīpikāyāṃ caturthyāṃ pañcamyāṃ
śakrasuyāmasaṃtuṣitanirmāṇaparanirmitāsurendra mārā brahmāṇaḥ buddhānubhāvenemāṃ cāturdvīpikāṃ
āgatāḥ sapariṣaṭkā yāvan te dharmaśravaṇāya| evaṃ yāvattrisāhasramahāsāhasrādbuddhakṣetrāt
koṭīśataṃ śakrāṇāṃ koṭiśataṃ suyāmānāṃ koṭīśataṃ saṃtuṣitānāṃ koṭīśataṃ nirmāṇaratīnāṃ
koṭīśataṃ paranirmitavaśavartīnāṃ devaputrāṇāṃ, koṭīśatamasurendrāṇāṃ koṭīśataṃ mārāṇāṃ
koṭīśataṃ mahābrahmaṇāṃ ekaiko mahābrahmānekaiḥ koṭīniyutaśatasahasrairbrahmakāyikānāṃ
devānāmanuttarāyāṃ samyaksaṃbodhau kṛtacittotpādānāṃ parivṛtaḥ puraskṛto bhagavadanubhāvenemāṃ
cāturdvīpikāmāgato bhagavato darśanāyopasaṃkramaṇāya vandanāya paryupāsanāya bhikṣusaṅghaṃ
ca bhagavataścāntikāddharmaṃ śrotuṃ| tadā ca trisāhasramahāsāhasrayāṃ lokadhātau nāsti
sa kāścit pṛthivīpradeśo yo na sphuṭo'bhūt||

atha khalu kulaputra samudrareṇorbrāhmaṇasyaitadabhavat| "yadi mamānuttarāyāṃ samyaksaṃbodhāvāśāparipūrirbhavati
tadyathaivaṃ koṭīśataṃ vaiśravaṇānāṃ yāvat koṭīśataṃ mahābrahmaṇāṃ māmanuvartanti
tathaivaṃ me bhagavān anuvartate| yadevaṃrūpaṃ mahāprātihāryaṃ kuryāt yāvattrisāhasramahāsāhasre
lokadhātau manuṣyāḥ tiryāñco yāmalokikā nairayikāsteṣāṃ sarveṣāṃ duḥkhāvedanā
praśāmyeta sukhāvedanotpadyeta, teṣāṃ caikaikakasyāgrato buddhanirmitaṃ tiṣṭhet yastāṃ
sattvān anuttarāyāṃ samyaksaṃbodhau samādāpayet"| atha khalu kulaputra ratnagarbhastathāgato'rhan
samyaksaṃbuddhaḥ samudrareṇorbrāhmaṇasya cetasā cittamājñāya tasyāṃ velāyāṃ pratāpaṃ
nāma samādhiṃ samāpannaḥ| yathā samāhitena cittena bhagavān pratāpe samādhau bhagavataḥ
kāyādaikaikasmād romakūpād gaṇanāsamatikrāntā raśmaya udgatāstaiśca raśmibhirayaṃ trisāhasramahāsāhasro
lokadhātuḥ sphuṭo'bhut| sa tatra kecid raśmayo narakaṃ gatvā śītanarakopapannānāṃ
sattvānāmuṣṇā vāyavo vānti, ye uṣṇanarakopapannāḥ sattvāsteṣāṃ śītalā vāyavo vānti
yena teṣāṃ nairayikānāṃ sattvānāṃ sarvaṃ kṣuttarṣaśramaduḥkhaṃ praśāmyati sukhāvedanotpadyate|
ekaikasya ca nairayikasya nirmito buddhavigraho'gratastiṣṭhati dvātriṃśadbhirmahāpuruṣalakṣaṇairalaṅkṛtagātraḥ
aśītibhiranuvyañjanaiḥ samalaṅkṛtaśarīraḥ| atha teṣāṃ nairayikānāṃ
sukhasamarpitānāmetadabhūt| "kiṃ pratyayamasmākaṃ duḥkhapraśāntaṃ sukhaṃ ca prādurbhūtaṃ
?"| te taṃ bhagavantaṃ paśyanti dvātriṃśadbhirmahāpuruṣalakṣaṇairalaṅkṛtaṃ aśītyanuvyañjanavirājitagātraṃ|
te taṃ dṛṣṭvaivamāhuḥ| "asya mahākāruṇikasya mahātmano'nubhāvena vayamevaṃ
sukhinaḥ saṃvṛttāḥ"| te prītisaumanasyajātaḥ prasannamanaso bhagavantaṃ prekṣante|
teṣāṃ bhagavānāha - "sādhu yūyaṃ sattvā namo buddhāyeti vācaṃ bhāṣatāṃ, anuttarāyāṃ ca samyaksaṃbodhau
cittamutpādayata| evaṃ yuṣmākaṃ duḥkhāvedanā na bhūya utpadyate, nityaṃ ca
sukhāyā vedanāyā lābhino bhaviṣyatha"| ta evaṃ āhuḥ| "namo buddhāyotpādayāmo vayamanuttarāyāṃ
samyaksaṃbodhau cittaṃ, taccāsmākaṃ kuśalamūlaṃ karmāvaraṇākṣayāya saṃvartatu"| tataśca
kecit cyutvā manuṣyāṇāṃ sabhāgatāyāmupapadyante| ye nairayikāḥ sattvā agninā dahyante teṣāṃ
te raśmayaḥ śītalān vāyūn pramuñcanti, te taiḥ spṛṣṭāḥ praśāntakṣuttarṣāścāduḥkhā bhavanti,
yāvat kecit tataścyāvitvā manuṣyāṇāṃ sabhāgatāyāṃ upapadyante| evaṃ tiryagyonirvaktavyā
evaṃ yāvan manuṣyā vaktavyāḥ| sā ca prabhā pratinivṛtyā bhagavantaṃ triṣkṛtvaḥ pradakṣiṇīkṛtvā
bhagavata uṣṇīṣe'ntarhitā, dṛṣṭvā ca gaṇanātikrāntā devamanuṣyā yakṣarākṣasanāgāsurā
avaivartikāḥ sthāpitā anuttarāyāṃ samyaksaṃbodhau, gaṇanātikrāntaśca sattvāḥ samādhikṣāntidhāraṇī
pratilabdhavantaḥ| yairjambūdvīpakairmanuṣyaiḥ śrutamañjure nagare rājadhānyāṃ
jambūvanodyānaṃ bhagavato'rthāya bhikṣusaṅghasya ca devairdivyairalaṅkāravibhūṣaṇairalaṅkṛtaṃ|
"yannūnaṃ vayaṃ gatvā paśyemaḥ, tatra ca ratnagarbhaṃ tathāgataṃ paśyema bhikṣusaṅghaṃ
ca| tatra gatvā bhagavataḥ sakāśād dharmaṃ śṛṇuyāmaḥ"| tena khalu punaḥ samayena divasedivase'nekāni
devamanuṣyebhyaḥ strīpuruṣadārakadārikākoṭīniyutaśatasahasrāṇi mañjurakaṃ nagaramāgacchanti
bhagavato darśanāyopasaṃkramaṇāya paryupāsanāya bhikṣusaṅghaṃ ca, taṃ codyānāṃ
didṛkṣavaḥ| tasya codyānasya viṃśaddvārasahasrāṇi saptaratnamayānyabhūvan| ekaikasminnudyānadvāre
pañcapañcaśatāni ratnapīṭhānāṃ prajñaptāni, teṣu ca pañcapañcamāṇavakaśatānyupaviṣṭāni,
ye te sattvā gatāstamudyānaṃ praviśanti tāṃste māṇavakā buddhasāraṇaṃ gamayanti
dharmaśaraṇaṃ gamayanti saṅghaśaraṇaṃ gamayanti, anuttarāyāṃ samyaksaṃbodhau samādāpayanti
cittaṃ cotpādayanti, āsanasthā ye dūrasthāyinaḥ paścāttamudyānaṃ praviśanti bhagavantaṃ
darśanāya vandanāya paryupāsanāya bhikṣusaṅghasya ca darśanāya|

evaṃ samudrareṇumā brāhmaṇenāgrapurohitena tāni saptavarṣāṇi gaṇanātikrāntā devā anuttarāyāṃ
samyaksaṃbodhau samādāpitā vinītā niveṣitāḥ pratiṣṭhāpitā, gaṇanātikrāntā nāgāḥ asurā yakṣarākṣasāḥ
kumbhāṇḍā gandharvāḥ pretāḥ piśācā nairayikā gaṇanātikrāntāḥ anuttarāyāṃ samyaksaṃbodhau
samādāpitā vinītā niveśitāḥ pratiṣṭhāpitāḥ, yāvat tiryagyonigatā iti| sa teṣāṃ saptānāṃ
varṣāṇāmatyayena samudrareṇurbrāhmaṇaścaturaśītiścakrasahasrāṇi sthāpayitvā divyaṃ
cakraratnaṃ, caturaśītihastisahasrāṇi saptaratnālaṅkāravibhūṣitāni sthāpayitvā hastiratnaṃ,
yāvaccaturaśītirathasahasrāṇi niryātayati| teṣāṃ saptānāṃ varṣāṇāṃ atyayena rājño'raṇeminaḥ
na rāgacchanda utpadyate, na dveṣacchandaḥ na mohacchandaḥ na rājacchandaḥ na dhanacchandaḥ
na putracchandaḥ na devīcchandaḥ nāhāracchandaḥ na pānacchandaḥ na vastracchandaḥ na
gandhacchandaḥ na yānacchandaḥ na nidracchandaḥ nātmacchandaḥ, na paracchandaṃ kṛtavān|
saptavarṣāṇi na pārśvaṃ nikṣiptavān| na cāsya rātrisaṃjñā utpannā, na divasasaṃjñā utpannā,
na rūpasaṃjñāṃ na śabdasaṃjñāṃ na rasasaṃjñāṃ na gandhasaṃjñāṃ na sparśāsaṃjñāṃ utpāditavān|
taiśca saptabhirvarṣaiḥ kāyaśramo notpannaḥ, nityaṃ satatasamitaṃ daśasu dikṣu ekaikasyāṃ
diśi sahasraṃ buddhakṣetraṃ paramāṇurajaḥsameṣu lokadhātuṣu buddhakṣetraguṇavyūhāṃ paśyati|
na ca sumeruścakṣuṣo'vabhāsamāgacchati, nānye parvatāḥ na cakravāḍamahācakravāḍāḥ na
lokāntarikā na candrādityau na divyāni vimānāni cakṣuṣo'vabhāsaṃ āgacchanti| yathā tāṃ buddhakṣetraṃ
pariśuddhāṃ paśyati, tathaiva pariśuddhabuddhakṣetraguṇavyūhān paśyan praṇidhānaṃ
cintayati| yathāraṇemī rājā īdṛśena sukhaguṇavihāreṇa saptavarṣāṇi viharati, īdṛśān buddhakṣetraguṇavyuhān
paśyati, pariśuddhabuddhakṣetraguṇavyūhaṃ praṇidhānaṃ cintayanniṣaṇṇaḥ,
evamanimiṣo jyeṣṭho rājaputraḥ, nimuḥ, indragaṇaḥ, evaṃ tadrājñaḥ sarvaṃ putrasahastaṃ
ca caturaśītikoṭṭarājasahasrāṇi aparāṇi ca dvānavatiprāṇakoṭyaḥ sarvāṇyevameva saptavarṣāṇi
ekākino rahogatāḥ pratisaṃlīnāḥ, daśasu dikṣvaikaikasyāṃ diśi sahasrabuddhakṣetraparamāṇurajaḥsamān
lokadhātūn paśyanti| na ca teṣāṃ saptānāṃ varṣāṇāṃ antareṇa rāgacchanda utpanno
na dveṣacchando na mohacchandaḥ, yāvat na teṣāṃ śramasthānamutpannamabhūt| satatasamitaṃ
ca daśasu dikṣvaikaikasyāṃ diśi sahasrabuddhakṣetraparamāṇurajaḥsamān buddhakṣetraguṇavyūhān
paśyanti| na ca teṣāṃ sumeruścakṣuso'vabhāsamāgacchati, na cānye parvatā yāvanna divyāni
vimānāni cakṣuṣo'vabhāsamāgacchanti| yathaiva te buddhakṣetraguṇavyūhāḥ dṛṣṭāḥ tathaiva
pariśuddhabuddhakṣetraguṇavyūhapraṇidhānaṃ cintayanti| sarva evamīdṛśena guṇavihāreṇa saptavarṣān
viharanti| kecit pariśuddhabuddhakṣetraguṇavyūhāṃ cintayanti, kecid apariśuddhabuddhakṣetraguṇavyūhaṃ
cintayanti||

atha khalu samudrareṇurbrāhmaṇastāni saptavarṣāṇi nirgatāni niṣṭhitāni viditvā saptaratnaṃ niryātayati|
yena ratnagarbhastathāgato'rhan samyaksaṃbuddhaḥ tenāñjaliṃ praṇamya bhagavantametadavocat
- "mayā bhadanta bhagavan rājāraṇemī anutarāyāṃ samyaksaṃbodhau samādāpitaḥ,
sa gṛhaṃ gatvaikākī rahogataḥ pratisaṃlīno niṣaṇṇaḥ, na cātra kasyacin manuṣyasya praveśo
dīyate| evaṃ tatsahasraṃ rājaputrāṇāṃ anuttarāyāṃ samyaksaṃbodhau samādāpitaṃ| evameva pratiprati
svagṛhāṇi gatvā ekākinaḥ pratisaṃlayananiṣaṇṇaṃ, na cātra kasyacit praveśo dīyate|
evaṃ yāvaccaturaśītiḥ koṭṭarājasahasrāṇi evamapare dvānavatiḥ prāṇakoṭyo'nuttarāyāṃ samyaksaṃbodhau
samādāpitāḥ niveśitāḥ pratiṣṭhāpitāḥ, sarve svakasvakāni gṛhāṇi gatvā hyekākino
rahasi gatā niṣadya pratisaṃlīnā, na cātra kasyacit praveśo dīyate| bhagavāṃścaināṃ samanvāharatu
yāvad rājāraṇemī tasmāt pratisaṃlayanād vyutthāyehāgacchet; te'pi sarva ihagaccheyuḥ
ye mayā sarve bodhau samādāpitāḥ acalāṃ ca buddhimanugṛhṇeyuranuttarāyāṃ samyaksaṃbodhau,
bhagavataścāntikādvyākaraṇaṃ prāpnuyurgotraṃ ca nāma ca buddhakṣetraṃ ca pratigṛhṇīyuḥ"|

atha khalu kulaputra ratnagarbhastathāgato'rhan samyaksaṃbuddho nirhārapatiṃ nāma samādhiṃ samāpannaḥ|
yathā samāpannasya mukhānnīlapītalohitāvadātamañjiṣṭhāsphaṭikavarṇā arciṣo niścaranti|
yāṃ niśṛtya teṣāṃ pratisaṃlīnānāṃ viharatāmagrato brahmanirmitaḥ sthita evamāha| "uttiṣṭhata
mārṣā bhagavantaṃ darśanāyopasaṃkramata vandanāya paryupāsanāya bhikṣusaṅghaṃ ca,
parisamāptā mārṣā samudrareṇorbrāhmaṇasya saptavārṣiko yajñaḥ| bhagavān punaranyena caryāṃ
prakramiṣyati"| tataste sarve raśmibhiḥ saṃcoditāḥ, utthāya rājānamaraṇeminaṃ codayanti|
sa taiḥ saṃcodito vyutthitaḥ prasthitaśca, prasthitasya ca tasya rājño devatā gaganatale
bherīmṛdaṃgapaṭahādīn vādyāni pravādayanti|

atha khalu rājāraṇemī rathābhirūḍhaḥ tena putrasahasreṇa caturaśītibhiśca koṭṭarājasahasrairdvānavatibhiśca
prāṇakoṭibhiḥ parivṛto nagarānniryāti bhagavato'ntikaṃ bhagavantaṃ darśanāya
vandanāya paryupāsanāya| sa yāvad yānasya bhūmistāvadyānena yātvā yānād avatarati, yānād
avatīrya padbhyāmeva jambūvanaṃ praviveśa, praviśya ca yena bhagavāṃstenopajagāma, upetya
bhagavataḥ pādau śīrasābhivandya bhikṣusaṅghasya caikānte nyaṣīdat sārdham anekaiḥ prāṇakoṭibhiḥ|
atha samudrareṇurbrāhmaṇo rājānamaraṇeminaṃ prāha - "anumodatu mahārājemaṃ yacca
tvayā māstrayaṃ bhagavataḥ upasthānaṃ kṛtaṃ sarvopakaraṇaiḥ aparimitasya bhikṣusaṅghasya
ca nānāvicitrāṇi ca ratnāni niryātitāni caturaśītiśca nagarasahasrāṇi, tadevānumodanāsahagataṃ
puṇyaskandhaṃ yacca parityāgasahagataṃ puṇyaskandhaṃ sarvaṃ pariṇāmayānuttarāyāṃ samyaksaṃbodhau"|
evaṃ tad rājñaḥ putrasahasraṃ samādāpayati tathaiva caturaśītiḥ koṭṭarājasahasrāṇi
aparāśca bahuprāṇakoṭyaḥ, tenānumodanāsahagatena puṇyaskandhenānuttarāyāṃ samyaksaṃbodhau
samādāpitāḥ pratiṣṭhāpitāḥ| evaṃ cāha - "anumodata yūyamiha dakṣiṇāṃ niryātayata"|
kathayati ca|

"dānenāhamanena nendrabhavanaṃ

na brahmaloke phalaṃ|

kāṅkṣāmi drutavāyuvegacapalāṃ

na tveva rājyaśriyaṃ||

dānasyāsya phalaṃ tu bhaktimahato

yan me ha tenāpnuyāṃ|

cittaiśvaryakariṃ hi bodhimatulāṃ

sattvāṃśca santāraye"||

iti śrīkaruṇāpuṇḍarīke dānavisargastṛtīyaḥ || 3 ||

